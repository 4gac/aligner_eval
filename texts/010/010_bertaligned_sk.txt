Bolo to po prvý raz, čo Gaglianová a jej kolegovia dokázali, že rastliny je možné vycvičiť rovnakým jednoduchým spôsobom ako psy.
Zatiaľ čo Pavlovove psy sa naučili, že zvonenie na zvonček znamená príchod potravy, Gaglianovej tím bol schopný vycvičiť záhradný hrášok tak, že si vedeli ventilátor spojiť so svetlom.
Tím vedcov umiestnil sadenice hrachu pod bludisko vytvorené z potrubných rozvodov. Zakaždým, keď prišiel na rázcestie sa hrášok musel rozhodnúť, či rásť doprava alebo doľava.
Prvé tri dni boli venované tréningu.
Gaglianová učila jednu skupinu hrachu, že keď ventilátor fúka z jednej strany bludiska, bude za ním nasledovať modré svetlo, ktoré hrach vyhľadáva.
Druhá skupina sadeníc bola vycvičená tak, že ak ventilátor fúka z jednej strany bludiska, modré svetlo sa objaví na tej druhej.
U tretej skupiny, ktorá slúžila ako kontrola, nebola vytvorená žiadna asociácia medzi ventilátorom a svetlom.
No a hrášok to pochopil.
V závislosti od toho, čo sme s nimi robili, rastliny presne vedeli, čo ten ventilátor znamená, vraví Gaglianová.
Experimenty založené na princípe bludiska sa zvyčajne vykonávajú so zvieratami. Štandardným predpokladom u nich je, že sa budú správať náhodne. Preto Gaglianová a jej kolegovia očakávali rovnaký výsledok.
Vo svojej pôvodnej verzii však nevzali do úvahy to, že hrach dodržiava svoj vlastný systém, a preto sa vždy bude ťahať za svetlom.
Zo začiatku mi správanie hrachu pripadalo len ako náhodné rozhodovanie medzi dvomi dostupnými možnosťami. Väčšina vedcov by to videla rovnako.
Iróniou však je, že k takémuto uvažovaniu sme sa zase vycvičili my sami. No potom som si všimla, že hrášok robil presne to, čo má, tvrdí Gaglianová, naučil ma nepozerať sa na veci len z jednej zaužívanej perspektívy.
Gaglianovej experiment publikovaný v online časopise Scientific Reports koncom roka 2016 ukázal nie len to, že rastliny sú schopné vytvárať si asociácie, čo je už samo o sebe obdivuhodné, ale aj to, že ľudia dokážu rastliny ľahko podceňovať.
Nevšímame si ich, tvrdí Gaglianová.
Charles Darwin vytvoril v roku 1880 teóriu, že rastliny disponujú špeciálnymi bunkami podobnými mozgu, ktoré slúžia na spracovanie informácií a na rozhodovanie kadiaľ rásť.
Avšak až v 90.-tych rokoch začal František Baluška, rastlinný neurobiológ z univerzity v Bonne, túto teóriu dokazovať.
Baluška priznáva, že ani jeho rastliny kedysi nezaujímali.
Už na začiatku svojej kariéry sa ale domnieval, že skupina buniek nachádzajúcich sa v koreňoch rastlín by mohla hrať dôležitú úlohu.
Avšak až o niekoľko rokov neskôr sa mu spolu s kolegami podarilo zistiť, že tieto bunky sú skutočne akýmsi operačným strediskom.
Tieto bunky sa špecializujú na prijímanie a spracovávanie informácií z prostredia, vďaka čomu vedia dať koreňu pokyn kadiaľ rásť.
A sú veľmi podobné našim neurónom.
To, že rastliny majú svoj mozog v pôde dáva do istej miery dokonalý zmysel.
V pôde sa nežije ľahko.
Pre koreň je ťažké nájsť v nej výživné látky.
Neustále musí analyzovať prinajmenšom 20 fyzikálnych parametrov ako sú napríklad teplota, vlhkosť alebo obsah ťažkých kovov v pôde.
A všetky tieto informácie musí rastlina nejako spracovať a porovnať, aby sa dokázala správne rozhodnúť, ktorým smerom bude rásť, tvrdí Baluška.
Myslí si, že telo rastliny by sme mali považovať za podobné tomu nášmu, len hore nohami. Hlavu majú zasadenú v pôde, zatiaľ čo ich opačná časť spolu s pohlavnými orgánmi, teda kvetmi, vytŕča nad zemou.
Možno to vyzerá ako znepokojujúci obraz, no Darwin mal o rastlinách podobnú predstavu.
Bez ohľadu na to, kde sa tento mozog nachádza - aj keď je stále otázne, či sa vôbec dá hovoriť o mozgu - existuje množstvo behaviorálnych štúdií, ktoré dokazujú, že rastliny sú omnoho múdrejšie než by sme predpokladali.
Tak napríklad, rastliny nezabúdajú.
Možno sa nenahnevajú, ak ich zabudnete poliať, no váš prehrešok si zrejme uchovajú v pamäti.
Na to, aby mohli túto pamäť preskúmať vedia vedci na svojich pokusných králikoch vyvolať čosi, čo sa nazýva stres zo sucha.
V jednej štúdii z roku 2015 vedci odobrali z pôdy vzorku trojtýždňovej arábkovky Thalovej (bylina príbuzná kapuste a horčici).
Filtračným papierom jej osušili korene a tieto sadenice potom nechali dve hodiny schnúť.
Takéto zaobchádzanie sa nepáči žiadnej rastline, čoho následkom bol stres.
Keď ich o niečo neskôr vrátili do vody, sadenice tomuto novému prostrediu nedôverovali a správali sa tak, akoby očakávali ďalšie obdobie sucha. Póry na ich listoch zostali čiastočne stiahnuté, aby obmedzili príjem vody a tiež stratu vlhkosti pre prípad, že by opäť nastalo sucho.
V roku 2014 si Gaglianová na výskum pamäte zvolila iný druh rastliny: citlivku obyčajnú, ktorá je známa svojou citlivosťou na dotyk.
Už len pri letmom kontakte s rukou sa list citlivky takmer okamžite stiahne.
So svojimi kolegami z univerzity v Západnej Austrálii a univerzity vo Florencii v Taliansku však s rastlinami spravili niečo omnoho radikálnejšie než len pohladili ich listy. Púšťali ich z výšky na zem.
Vedci ich nechali spadnúť z výšky pätnástich centimetrov, čo je dostatočná vzdialenosť na to, aby stiahli listy.
Stalo sa to po prvom, po druhom, aj po treťom páde.
No na štvrtý raz sa už citlivka svoje listy príliš nepokúšala stiahnuť.
Po 60 pádoch už rastliny tento zážitok ignorovali úplne.
Dokonca aj po mesiaci si stále pamätali, že takýto pád je pre nich neškodný a vôbec sa nesnažili listy sťahovať.
Keď vedci prudko zatriasli kvetináčom citlivky, namiesto pádu z výšky rastlina okamžite stiahla listy, aby sa ochránila pred nebezpečenstvom. To dokazuje, že ľahostajnosť u rastliny nespôsobila únava.
Bola to pamäť.
Zvyčajná reakcia na tento experiment je, že veď ‘rastliny predsa nemajú mozog, tak ako je možné, že také niečo vedia robiť?‘ Pravdou však zostáva, že to vedia.
Takže otázka by skôr mala znieť ‘Ako to robia?‘ tvrdí Galianová.
Vedci na túto otázku zatiaľ nedokážu odpovedať, avšak uvažujú nad niekoľkými možnými dôvodmi.
Jedným z nich napríklad je, že kolísanie hladiny vápnika v rastlinných bunkách zanecháva stopy stresu podobným spôsobom, ako keď sa u zvierat ukladajú spomienky do dlhodobej pamäte.
Ďalšie štúdie napovedajú, že pamäť rastlín by mohla byť epigenetického charakteru.
Myši napríklad dokážu zdediť obavy svojich rodičov vďaka zmenám v exprimácii ich génov bez toho, aby sa zmenila samotná DNA.
To isté by mohlo platiť aj u rastlín.
V roku 2015 skupina kanadských vedcov uverejnila výsledky experimentu uskutočnenom na rastline Brassica rapa trilocularis príbuznej okrúhlici, ktorá sa pestuje v Indii pre semená bohaté na olej.
Vedci opakovane vystavovali 2-týždňové sadenice extrémne vysokým teplotám nad 40°C.
Následne nechali tieto rastliny, ktoré boli vystavené stresu, aby v pokoji rástli a rozmnožovali sa v príjemnej teplote 22 °C.
Pri testovaní tkaniva nasledujúcej generácie sa však ukázalo, že ich génová expresia bola odlišná - jasný znak epigenetickej pamäte - napriek tomu, že ony samy neboli nikdy vystavené podobným horúčavám.
Debaty medzi rastlinami.
Tak ako ľudia, aj rastliny majú veľa možností ako sa dozvedieť, čo sa odohráva v ich okolí.
A ak sa aj niekedy nedokážu spoľahnúť na svoje skúsenosti, stále sa môžu porozprávať s ostatnými, aby zistili, ako sa veci majú pomocou mykoríznej siete, teda podzemného systému, ktorý spája korene rastlín a vedie signály cez vzájomne pospletané telá húb.
Sú to priame potrubia, ktoré spájajú rastliny ako telefónna šnúra, vraví Suzanne Simardová, ekologička s lesným zameraním z Univerzity Britskej Kolumbie, ktorá študuje mykorízne prepojenia.
Prvú štúdiu, ktorá jasne ukazuje, že rastliny sa skutočne dohovárajú pomocou tejto podzemnej siete, vykonali v roku 2013 vedci zo Spojeného kráľovstva.
Bôb záhradný rozdelili do troch skupín.
Jedna skupina mala úlohu vysielača - tá bola pokrytá hladnými voškami, ktoré mali požuť listy týchto rastlín a tým ich zničiť.
Druhá skupina bôbu bola bez vošiek, ale bola napojená na prvú skupinu pomocou podzemnej siete.
A posledná skupina, slúžiaca ako kontrola, bola taktiež bez vošiek, ale aj bez telefónneho spojenia, oddelená od zvyšných dvoch skupín.
Rastliny napadnuté voškami boli schopné vysielaním chemických zlúčenín prostredníctvom mykoríznej siete upozorniť druhú skupinu na blížiaci sa útok hmyzu.
Tieto rastliny začali produkovať chemikálie na odpudenie vošiek.
Avšak rastliny, ktoré zostali bez spojenia, si neboli vedomé nebezpečenstva a nezačali produkovať žiadnu špecifickú ochranu pred voškami.
Vedci už dlhú dobu vedeli o tom, že rastliny medzi sebou dokážu komunikovať vypúšťaním prchavých zložiek do vzduchu. Najnovšie štúdie však ukazujú, že aj podzemný systém koreňov a húb zvaný mykorízna sieť dokáže prenášať impulzy z jednej rastliny na druhú.
Na to, aby vedci zistili, či bôb skutočne komunikuje prostredníctvom koreňov, zabalili všetky tri skupiny rastlín do igelitových vriec, čím im zabránili v komunikácii pomocou chemikálií prenášaných vzduchom - jedným zo spôsobov, ako si rastliny vymieňajú informácie.
Keď budete najbližšie v lese, zhlboka sa nadýchnite a ovoňajte vzduch.
To, čo zacítite bude jazyk stromov, tvrdí Simardová.
Veľká časť prchavých látok, ktoré rastliny vypúšťajú pri komunikácii, majú svoju arómu. Vďaka tomu sme schopní zachytiť niektoré ich konverzácie.
Známa štúdia z roku 1983 hovorí o tom, že po napadnutí niektorých stromov ich susedia začali produkovať viac fenolov a trieslovín, ktoré sú prirodzeným repelentom hmyzu, akoby oni sami boli terčom útoku.
Logickou otázkou teda je, či rastliny skutočne navzájom komunikujú, alebo len špehujú, čo robia ostatní.
Ak však rastlina, ktorú práve požiera hmyz vypúšťa obranné chemikálie a tie neskôr zachytí ďalšia rastlina, to ešte nemusí znamenať, že sa tým snažila varovať ostatných.
Izraelskí vedci však tieto pochybnosti vyjasnili pozorovaním záhradného hráška pri spúšťaní poplachu o príchode obdobia sucha.
Rastlina, ktorá je vystavená stresu z dôvodu nedostatku vody začne produkovať chemikálie, ktoré zachytia susediace rastliny.
Tie na varovanie reagujú tým, že zatvoria svoje prieduchy - malé otvory na listoch - aby spomalili proces straty vlhkosti.
No tu táto komunikačná reťaz možnej hrozby nekončí.
Aj keď samotné rastliny neboli vystavené stresu, tie, ktoré obdržali varovanie začnú vysielať signály o nastávajúcom období sucha vzdialenejším rastlinám. Tým im dajú najavo, že sa majú pripraviť na ťažké časy.
Dôvod ich konania nemusí byť úplne nezištný.
Ak sa napríklad hrášok obráni pred suchom, dokáže sa potom lepšie obrániť aj proti škodcom. Tie ho napádajú, keď je oslabený.
Je teda menej pravdepodobné, že požierači listov prídu tam, kde je hrášok zdravý.
Každý sa má tak lepšie.
Informácie sa priamo posielajú od jednej rastliny k druhej, na základe čoho menia svoje správanie, vraví Simardová.
Ľudia vypúšťajú vzduch cez hlasivky, a tak vydávajú zvuk.
U rastlín to nie je o vzduchu a hlasivkách, ale o uhlíkových zlúčeninách, ktoré uvoľňujú do vzduchu.
Toto je ich jazyk.
A zdá sa, že tak ako ľudia, ani rastliny nehovoria tou istou rečou.
Odlišní jedinci uvoľňujú do vzduchu odlišné prchavé látky - slová. Tie sa pospájajú do niečoho, čo vedci nazývajú signatúrou, ktorá by sa dala prirovnať vete.
Príbuzné rastliny majú podobný jazyk a o to ľahšie medzi sebou komunikujú.
Pokusy na paline z roku 2014 ukázali, že niektoré rastliny hovoria jazykom, v ktorom dominujú gáfrové zlúčeniny, zatiaľ čo iné uvoľňujú viac tujónu, čo je zhodou okolností tá istá chemikália, ktorá má pri požití absintu spôsobovať halucinácie.
Tie paliny, ktoré komunikovali použitím podobných slov prenášaných vzduchom vedeli lepšie varovať ostatných pred príchodom hladných škodcov.
Rastliny navyše svoj jazyk dedia po rodičoch, takže používanie toho istého nárečia im pomáha rozoznávať ostatných príbuzných.
Rodinné putá
Je veľmi pravdepodobné, že rastlina strávi svoj život obklopená rodinou, v dobrom aj v zlom.
Rastlina má dva dôvody, prečo rozoznávať príbuzných, vraví Susan Dudleyová, biologička z Univerzity McMaster v Ontáriu.
Prvým dôvodom je nevytvárať spoločné potomstvo, a tým druhým je úžitok zo vzťahu.
Konkurencia niečo stojí.
Takže komu budú veriť?
S príbuznými majú spoločné gény, takže istým spôsobom je ich úspech úspechom všetkých.
Je to v podstate rodinkárstvo.
V jednom zo svojich pokusov Dudleyová vystavila arábkovku thalovú chemikáliám, ktoré pochádzali z koreňov jej súrodenca.
Po tom, ako ich arábkovka spracovala, zabránila rastu vlastných koreňov, aby tak nechala viac priestoru pre iných. To nespravila, keď výlučky pochádzali od cudzej rastliny.
Rastliny tiež dokážu rozoznávať svojich príbuzných podľa tvaru tela, ktoré je často podobné ich vlastnému.
V niekoľkých experimentoch z roku 2014 argentínski biológovia vypestovali arábkovku thalovú (áno, vedci majú túto rastlinu skutočne radi) vo viacerých kvetináčoch.
Ich tím vytvoril rastlinám rôzne podmienky. V prvom prípade sadenice jednoducho položili k príbuzným a cudzím rastlinám.
V druhom prípade medzi ne umiestnili umelohmotné farebné filtre.
No a v tom treťom využili geneticky modifikované rastliny, ktorým chýbali niektoré fotoreceptory.
Po analýze všetkých údajov mohli vedci povedať, že sadenice sa vedeli rozpoznať na základe tvaru tela. Ich fotoreceptory dokázali zachytiť modrú a červenú farbu, dokonca aj takú, ktorá sa nachádza až na konci viditeľného spektra. Tieto farby boli viditeľné okolo ostatných sadeníc, odrážali sa od nich a tým vytvorili obrysy týchto rastlín.
Je to takmer ako keď vidíte známeho stáť v dave. Napriek tomu, že vám svetlo svieti do očí a vy nevidíte jeho tvár, dokážete ho spoznať.
Ak sadenice rozpoznali rastlinu s podobným tvarom, začali držať spolu. Nasmerovali rast svojich listov na tú stranu, aby nimi netienili príbuznej rastline.
Okrem toho, že rastliny medzi sebou vedia komunikovať, rozpoznávať príbuzných a pamätať si stresové situácie, niektoré dokonca vedia aj rátať.
Vezmime si napríklad mucholapku, mäsožravú rastlinu, ktorej prirodzeným prostredím sú mokrade v štáte Južná Karolína.
Keď priletí mucha do pasce, listy rastliny sa zatvoria a tá následne začne tráviť svoju korisť.
Experimenty publikované v roku 2016 preukázali, že rastlina ráta, koľkokrát sa korisť dotkne receptorových chĺpkov nachádzajúcich sa na vonkajšej časti pasce, aby si overila, že to, čo chytila sa hýbe a teda je to niečo, čo sa bude dať zjesť.
Jeden, dva a pasca sa zaklapne.
Tri, štyri, päť a rastlina začína produkovať tráviace šťavy.
Je to jednoduchý proces, no je až prekvapivo podobný tomu, ktorý sa odohráva v mozgu zvierat. Podráždením chĺpkov sa vysiela elektrický impulz, alebo aj 'akčný potenciál', u zvierat známy ako nervový impulz.
Podľa toho, koľkokrát boli chĺpky citlivé na pohyb podráždené, vie rastlina posúdiť, či sa do pasce zachytil len nejaký zbytočný predmet, alebo to bola živá korisť, vraví Sönke Scherzer, elektrofyziológ z Univerzity Júliusa-Maximiliána v nemeckom Würzburgu a spoluautor štúdie.
Toto počítanie sa spája s istou formou pamäte, pretože rastlina si aspoň na určitý čas musí zapamätať, koľkokrát sa akčný potenciál vyvolal.
Ak sa rastliny dokážu učiť, počítať a spoznávať príbuzných, môžeme o nich povedať, že skutočne premýšľajú?
Že sú inteligentné? Majú vedomie?
Odpoveď z veľkej časti záleží na našej definícii pojmov ako inteligencia alebo poznanie.
Avšak spôsob, akým sa dívame na rastliny, sa mení.
Pred niekoľkými rokmi nebolo možné v uznávaných odborných časopisoch použiť výraz ‘správanie rastlín‘, no tento pojem už viac nepôsobí kontroverzne, vraví Baluška.
Gaglianová si myslí, že mnohí ľudia rastlinám príliš nevenujú pozornosť, a preto im ani nezvyknú pripisovať schopnosť premýšľať. Ak v konaní rastlín nechcete nikdy vidieť úmysel, tak ho ani neuvidíte.
[Tento článok sa pôvodne v tlači objavil pod názvom Chytré rastliny.]