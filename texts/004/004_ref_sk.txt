Stratili ste sa, pane? spýtal sa ma asi po minúte.
Deň je ešte iba v polovici, času dosť. Netreba sa ponáhľať.
Pri tejto otázke chlapci pobavene zamumlali a aj ja som cítil nutkanie doširoka sa usmiať, no náhle sa mi v hrdle objavila hrča, ťažko sa mi prehĺtalo.
Pokrútil som hlavou.
Nie, chlapče.
Nestratil.
Nikto sa nemôže stratiť na takomto malom ostrove.
Vidíš tu do všetkých strán.
Na skutočné stratenie treba mesto.
Dublin nie je zlý, Londýn je lepší.
Najlepší je New York.
Boli ste v New Yorku? opýtal sa ma jeden z chlapcov pochybovačne znejúcim hlasom, z ktorého bolo jasné, že chlapec vie o oceáne všetko čo treba, dokonca aj v takom mladom veku.
Chlapci na ostrovoch majú tvrdú výchovu.
Áno, bol, vravím, a ver mi, nie je taký, ako vypadá.
Prvý chlapec nohou potočil loptu a vykopol ju do vzduchu.
Predvádzal mi svoje triky, ktoré fungovali ako pomalé no ohromujúce kúzlo, dokonca aj v dlhej tráve.
Z nejakého dôvodu sa na mňa snažil zapôsobiť.
Jeho kontrola nad loptou nebola dokonalá, ale jeho sebavedomé správanie ju viac než nahrádzalo. Keď lopta opustila svoju neviditeľnú dráhu, zatváril sa, ako keby práve prehral majstrovstvá sveta.
Nepokúšal sa ju zachytiť ani len pohľadom.
Treba vám ukázať cestu?
Vek je taká abstraktná vec.
Osemročné ústa dokážu vysloviť prastaré slová s rovnakou ľahkosťou, s akou žujú žuvačku.
Ešte dlho potrvá, kým z chlapcov vyrastú muži, kým budú hovoriť a robiť veci, ktoré prislúchajú mužom.
A zatiaľ muži mrhajú roky života snívaním o detinských veciach.
Znovu som pokrútil hlavou a zamyslel sa nad tým, či vie, kto som, či vycítil puto, ktoré nás kedysi tak pevne spojilo.
To je jedno.
Ja ho poznám, aj keď on nepozná mňa.
Náhle cítim potrebu vysloviť jeho meno, cítiť, ako vychádza z mojich úst.
Jack!
Kričať z celého hrdla, nech to počuje celý ostrov a nech súdi.
Slovo povedané do vetra, odhalenie.
Či akési priznanie.
Nemôžem.
Keď raz muž opustí svojho malého syna, stráca všetky práva otca.
Netreba, chlapče. Povedal som. Snažil som sa, aby môj hlas znel vyrovnane.
Myslím, že cestu poznám dosť dobre.
Prečo nehráte?
Pofukoval príjemný vetrík, prvý nezbedný zvestovateľ leta, a prinášal so sebou vôňu oceánu.
Vydal som sa hore cestou s rukami vo vreckách.
Bolo ťažké byť späť, takmer také ťažké, ako predstava, že čoskoro znovu odídem.
Šiel som pomaly, tempom, aké toto miesto vyžaduje. Vedel som, že keby som sa otočil, videl by som, že chlapci stále stoja na mieste a pozorujú ma.
Dobre vedia, kto na tento ostrov patrí a tiež rozoznajú turistov.
To, že očividne nepatrím ani do jednej z týchto skupín, ich miatlo.
Za šesť rokov sa nezmenilo nič, pribudla iba nová omietka.
Šesť rokov.
Kriste!
Ako som tam tak stál, zdalo sa mi nemožné, že odvtedy ubehlo toľko času.
Čas by mal veci meniť, naozaj ich zmeniť, nie iba sceľovať švy.
Obraz tohto domu som si uchovával v mysli odo dňa, kedy som odišiel. Bol to zázračný obraz, ktorý sa veľmi podobal obrázkom z pohľadníc, ktoré tu v každom pobrežnom meste či dedinke vnucujú turistom.
Malý vidiecky domček, učupený za zákrutou prašnej cesty, s trstinovou strechou, na ktorú sa rok po roku pridávajú čerstvo narezané otiepky, postavený na krásnom mieste nad roklinou strácajúcou sa v oceáne.
Za domčekom sa nachádza približne 2-hektárový pozemok, potom sa zem náhle stráca, rozpadá sa na nepravidelné vrstvy bridlice, ktoré ako dračie zuby vyčnievajú do mora.
Tento obrázok dotvára nekonečná obloha, ktorá je v neustálom pohybe, mení sa z minúty na minútu ponúkajúc stále novú hru svetla. Raz žiari akoby sa lúče svetla odrážali od skla, inokedy zas vytvára dojem, akoby bola krajina zahalená dymom.
Dnes je oceán pokojný. Na tomto mieste, ktoré za tie roky dosiahlo dokonalosť, práve prebieha ďalší aprílový deň.
Tommyho som našiel v kuchyni. Zhrbený sedel v ťažkom kresle, lakte mal pokojne položené na kolenách, ruky zopnuté akoby sa modlil.
Keď som sa objavil v zadných dverách pozrel na mňa, ale jeho vlhké oči mali neprítomný pohľad a chvíľu mu trvalo, kým si uvedomil, že som naozaj tu.
Potom sa pomaly zdvihol, nevstal však úplne – pravdepodobne vinou bedrového kĺbu, kvôli ktorému strácal rovnováhu.
Vošiel som dnu a usadil sa k stolu, on nacvičeným pohybom zo skrinky vytiahol fľašu.
Tommyho som poznal celý život, od devätnástich mi bol svokrom.
Mali by sme sa o čom rozprávať, ale v tej chvíli bolo jednoduchšie iba sedieť a piť.
Pili sme obyčajnú whisky, akej veľké továrne vyrobia hektolitre a aká sa dá kúpiť v každom obchode v Írsku, ale tu, v tejto kuchyni, chutila výnimočne.
Na jazyku som cítil chuť ostrova, prenikala cez horúčavu, ktorá ma obliala. V krku som mal pocit, akoby tam do seba narážali balvany.
Nebolo to teplo roztavenej lávy, skôr spaľujúceho ohňa.
V rohu chrčalo staré rádio, ktoré akoby sa pohrávalo s páskou bez začiatku či konca a stanica pod chvíľami vypadávala, čo prinášalo tomuto pokoju nádherné a bezcenné rozrušenie.
Šťastná náhoda, akými na svete vznikla nejedna úžasná vec.
Takže, konečne prehovoril.
Kde si nakoniec skončil?
Neviem, prečo som musel nad odpoveďou rozmýšľať, ale skutočne som sa zamyslel.
V Amerike, povedal som hneď, ako som mohol.
Najprv v New Yorku, potom v rôznych iných mestách.
Ale všetky sú v podstate na jedno kopyto, nakoniec človeka prestanú baviť.
Nespoznávam vlastný hlas, znie mi cudzo a nepekne.
Môj prirodzený tón sa o stupeň znížil a stal sa ležérnym.
Nejaký čas mi trvalo, kým som si uvedomil, že sa rozprávame po írsky.
Tieto staré slovíčka a ešte staršie zvyky som kedysi veľmi dávno odsunul bokom.
Na to, čo som mu povedal, iba kývol hlavou. Dopil svoju whisky a načiahol sa, že znovu naleje.
Rukou som si zakryl pohár na znak, že nateraz mi stačilo. Chcem ísť na to pomaly. On však držal fľašu a čakal, kým pohár odkryjem. Potom mi predsa nalial.
Snažil som sa na neho nezízať, ale nevedel som si pomôcť.
Teraz vidím, že som sa pred chvíľkou v mojich úvahácho čase a jeho vplyve mýlil.
Počas šiestich rokov sa možno nezmenili skaly ani prach tohto ostrova, ľudia však nie sú kameňmi.
Čas akoby Tommyho roztrhol na dvoje.
Ťažko strávené roky na jeho tvári zanechali stopy.
Hanbím sa pri predstave, že aj ja mám na tom svoj podiel. Mám chuť odvrátiť sa, sklopiť oči, skryť sa do tmavého tieňa v kuchyni, možno dokonca znovu ujsť a už nikdy sa nevrátiť späť.
Ale dlhujem mu oveľa viac.
Prišiel ti list?
Áno, pred týždňom.
Už som ťa prestával čakať.
Viem, chvíľu mi to trvalo.
Nikdy som neplánoval ostať tak dlho preč.
Všimol si moje klamstvo a sklopil zrak.
Rozhliadol som sa po kuchyni. Bola taká istá, ako keď som tu bol prvýkrát.
Rovnaký nábytok, rovnaký vyblednutý papier na stenách a rovnaké závesy na okne.
A táto rovnakosť iba zvýrazňuje všetko, čo sme odvtedy stratili.
Bez toho, aby sme sa ďalej rozprávali, rozhodli sme sa nechať whisky tak.
Mám slabý žalúdok a nepredpokladám, že by som zvládol vypiť viac.
Nie som si však istý, či dokážem sedieť v tomto dome bez vplyvu niečoho silného.
Myslím, že Tommy to cíti tak isto. Aspoň dnes určite áno.
Počul som o Bess. Je mi to ľúto.
Usmial sa súcitným bolestným úsmevom a doširoka otvoril oči.
Viem, chlapče.
Bola to dobrá žena.
Najlepšia, povedal a znovu si nalial do pohára whisky.
A mala ťa veľmi rada.
Čo jej nakoniec len priťažilo.
Tá vec ju úplne zničila.
Pred koncom by si sa musel veľmi namáhať, aby si v nej spoznal tú ženu, ktorou bola predtým.
Je hrozné sledovať ako sa niečo takéto stane človeku, ktorý bol vždy tak silný.
Kedy sa to stalo?
V júni to budú dva roky.
Opäť vypil obsah svojho pohárika a pozrel na mňa. Pohľad na jeho tvár pripomínajúcu popraskanú a rozmrvenú fasádu ma znovu šokoval.
Poviem ti pravdu, Bill.
Keby nebolo chlapca, neviem ako by som to všetko zvládol.
Bolo toho medzi nami skutočne veľa.
Ani jeden z nás sa nechcel hádať, preto sme postupovali pomaly. Slová prichádzali veľmi ťažko, a keď sme ich aj vyslovili, nestačili na to, aby vyjadrili všetko to, čo je potrebné povedať.
Obraz Božského Srdca na stene vedľa okna bol nakrivo.
Ten obraz bol nakrivo aj pred vyše desiatimi rokmi, keď som prvýkrát prišiel do tohto domu opýtať sa Elizabeth, či by sa som mnou nechcela prejsť po pobreží.
A tiež bol nakrivo v ten deň, keď som odišiel. Vtedy, keď som sa všetkým utrpeniam i radostiam otočil chrbtom. Namierené som mal do Anglicka, no viac som myslel na Ameriku.
Elizabeth tu už vtedy nebola, odišla tým najhorším spôsobom, aký si len možno predstaviť. Odpočívala pochovaná v hlbokom hrobe na skalnatom úbočí kopca pod náhrobným kameňom, na ktorom je vyryté jej meno, spolovice moje.
Videl som ju však všade, kde som sa pozrel, v každom zvuku som hľadal jej melodický hlas.
Amerika je veľmi ďaleko a ja som chcel veriť tomu, že tá vzdialenosť bude stačiť na to, aby som pred všetkým ušiel.
Ale nestačila.
Domov je občas ako choroba.
Dostane sa vám do krvi a všetko otrávi. Je s vami v každom údere srdca, ničí vás až kým to nevzdáte.
Donúti vás vrátiť sa späť.
Na tomto mieste zastal čas, pretože sú tu iba skaly, oceán a obloha, veci, ktorých trvanie je večné, ktoré sa rokmi nemenia.
Čo tu bolo vtedy, je tu stále, a ak sa chce človek tejto predstavy zbaviť, musí kopať veľmi hlboko.
Odkašľal som si, ale keď som začal hovoriť, môj hlas znel akoby patril niekomu inému.
Ako sa má?
Jack?
V pohode.
Je to dobrý chlapec.
Tommy si oblizol pery a podoprel bradu tak, že sa mu tvár skrčila do záhybov.
Rozmýšľal nad niečím, s čím sa nepodelí. Nežnosť vyformovala jeho ústa do úsmevu a jeho očiam dala jas.
Za oknom hrala obloha novú svetelnú hru.
Slnko sa skrylo za okraj oblaku na západe.
Farby vypadali príliš ostré na to, aby boli prirodzené. Táto scéna by bola pre oko umelca akiste bezchybná.
Vtom vbehol do domu chlapec. Keď ma uvidel, s počuteľným povzdychom sa zháčil.
Teraz už na kuchyňu dopadol súmrak a mne sa vrátili spomienky na takéto jarné dni z môjho detstva. Na tých pár minút, keď je noc už celkom blízko, ale stále neprišla úplne a ešte nie je čas zažať sviecu.
Samozrejme, dnes už by to bolo svetlo, ale zmysel zostáva.
Je to najpokojnejšia časť dňa, človek má dosť času zhlboka sa nadýchnuť, prípadne zašepkať modlitbu za tých, ktorí nás už opustili, ale sú stále prítomní medzi stenami a medzi vlnami.
Znovu ahoj.
Tentoraz bol môj úsmev úprimný, i keď stále trochu úzkostlivý.
Jack sa poobzeral navôkol a pozorne si ma prezrel.
Ahoj, povedal po dlhom zaváhaní.
Znova.
Nevedel som, čo mu povedať. Netušil som, koľko toho vie.
Teraz ľutujem, že Tommy odišiel von nabrať vodu a nie je tu, aby medzi nami tvoril akýsi nárazník.
Dnes bol deň ako stvorený na hranie futbalu, povedal som.
Vyhrali ste?
Pokrčil plecami.
Nikto nevyhral ani neprehral, nehrali sme proti sebe.
Na ozajstný zápas sme nemali dosť hráčov.
Zvažoval, že si sadne, ale rozhodol sa, že postojí.
Mal som pocit, že dokážem čítať útržky jeho ustarostených myšlienok.
Poznáte môjho starkého?
Asi áno, keďže tu sedím a pijem jeho whisky.
Znovu som sa doširoka usmial, pokúšal som sa odľahčiť situáciu medzi nami.
Bol však stále neistý.
Prečo ste mi už predtým nepovedali, kam idete?
Mohol som vás odprevadiť.
Hral si sa s kamarátmi a užíval si krásny slnečný deň.
Určite by ťa nebavilo sedieť tu s nami a počúvať, ako hovoríme o veciach, ktoré sa stali už veľmi dávno.
Unudil by si sa na smrť.
Predpokladal som, že nebude taký, ako si ho pamätám.
V jeho veku sa deti rýchlo menia, šesť rokov vypadá ako celý život.
Niektoré detaily sa stanú viditeľnejšími, iné vymiznú. Vlasy pod vplyvom slnka menia farbu. Behaním sa spáli všetok nadbytočný tuk, i keď jedením sa časť z neho naberie späť.
To, že som ho na poli rozpoznal v skupinke chlapcov, sa mi akosi nezdalo správne.
Mohol pre mňa byť iba ďalším neznámym, ktorý sa mi priplietol do cesty, ale nebol.
Keď som ho v kuchyni videl zblízka a nič ma nerozptyľovalo, všimol som si, že zatínal zuby rovnako, ako to robila Elizabeth vždy, keď sa snažila zostať silnou zoči-voči nejakému problému.
Nemohol som si pomôcť. Všimol som si tiež, že má jej oči. Presne jej odtieň zelenej, takmer až šedej. Je to typická prímorská farba očí. Farba, akú má more v momente, keď pohltí väčšinu svetla z oblohy, a z hladiny sa stáva zrkadlo, ktoré ukrýva jeho najväčšie hĺbky.
Jasne som vňom rozpoznal detaily Elizabetinej tváre a keď som pozrel na nos, či zahnutý kútik úst, rozpoznal som v ňom aj seba samého.
Ale viem, kedy sa prestať pozerať.
Tento dom funguje vďaka pretvárke, zamlčiavanie sa praxou stáva čoraz ľahším.
Každý, kto bol v podobnej komplikovanej situácii, to chápe.
Stále som nemohol uveriť tomu, že stojí tu, priamo predo mnou.
Myslel som na neho často. Samozrejme, utápal som sa pri tom vo vlastnej vine a bolesti, ktorú spôsobovala. Predstavoval som si ho takého, aký bol – s bacuľatými ručičkami, sladko spinkajúceho a usmiateho ako slniečko, s dobre známymi očkami. Inokedy som si zas predstavoval, ako sa s každým pribúdajúcim rokom mení.
Čas sa so mnou však kruto zahral a oddialil ma od neho. Jack sa stal pre mňa menej skutočným, bol viac predstavou ako človekom z mäsa a kostí.
Som strašne hladný, povedal nakoniec. Otočil sa do tieňa, odkiaľ zo šuplíka na príbor vytiahol veľký nôž a odkrojil si ním poriadny krajec chleba.
Už nebol dieťaťom, ktoré som uspával, či šteklil, až kým nekričalo od smiechu. Bol už na polceste stať sa mužom.
Ten istý nôž použil aj na krájanie masla.
Nemávame veľa návštev, povedal mi ponad plece.
Potom si odhryzol.
Vlastne, nikto sem nechodí.
Povedal by som, že ste prvý.
Úplne.
Na sporáku vrelo mäso, pokrievka poskakovala na hrnci.
Ďalší prvok mojej mladosti. Tento pach patril k chalúpke. Vôňa cibule, tymianu a nahrubo nakrájanej baraniny napĺňala celú miestnosť.
Tommy hodil do hrnca pár zemiakov asi hodinu po mojom príchode.
Za chvíľu bude večera, povedal som len tak, aby reč nestála.
Nebudeš vládať.
Znovu na mňa pozrel a hľadel dlhšie, než je príjemné, aj napriek tomu, že súmrak medzi nami vytváral čoraz hrubšiu stenu.
Mal som dojem, že ma pozorne študuje a spája detaily tak, ako som to robil ja.
Potom si znovu odhryzol zo sódového chleba a vyzývavo ho žul. O niekoľko rokov mu môže táto jeho vlastnosť narobiť problémy, je však nepochybne neoddeliteľnou súčasťou jeho osobnosti.
Toto zdedil po mne.
V noci som spal trhane. Chvíľami som aj zdriemol, no hneď som sa budil. Spánok sa v krátkych intervaloch striedal s nespavosťou. Boli ako dve strany jednej mince, ktorá sa po vyhodení do vzduchu rýchlo točí.
Za tie roky som si navykol na neprirodzenú polotmu mesta, tma v izbe sa mi zdala absolútnou.
Spomienky sa mi valili do hlavy ako nezastaviteľné tsunami. Znovu a znovu som si sadal a otáčal sa. Pokúšal som sa ignorovať duchov, ktorí mi pripomínali dávno pretrhnuté objatia a zlomené srdcia.
Ak aj prišiel nejaký sen, bol len krátkou halucináciou, ktorá čoskoro stemnela a vytratila sa. Potom som sa zas s hrôzou budil a lapal po dychu.
Hovoril som si, že to bude tou whisky, ale nebolo.
Niečo po piatej som začul pohyb. Na chodbe pred dverami mojej izby zaškrípala doska.
O päť minút som už oblečený sedel pri stole v kuchyni.
Elektrické osvetlenie bolo pre mňa v tej chvíli tým najúžasnejším darom. Vlastne tým by bolo čokoľvek, čo dokáže tak dokonale rozptýliť ťažké chvíle pred súmrakom.
Tommy dal do kanvice variť vodu na čaj a na panvicu položil zopár plátkov slaniny.
Sediac na stoličke som pozoroval jeho neobratné pohyby a usúdil som, že o takomto čase nikto nie je svieži ako rybička.
Mal oblečené to, čo mal na sebe aj včera, takisto ako ja. Všetko bolo na ňom rozgajdané.
Nohavice mu viseli na trakoch a tmavošedú košeľu mal zapnutú iba do polovice.
Čo však bolo horšie, prešedivené vlasy na zadnej časti hlavy mu šišato stáli. Dávalo mu to zostarnutý, bezmocný výzor.
Pomôžem nejako?
Opýtal som sa, ale on neodpovedal. Zrejme nepočul, ďalej som nad tým neuvažoval.
Masť na panvici špliechala a škvrčala. Teplo sporáka vytlačilo z miestnosti aj tú trošku rannej sviežosti, ktorá tam mohla byť.
Najedli sme sa viac-menej v tichosti.
Jedlo nebolo veľmi gurmánske, ale slanina chutila presne tak, ako chutiť má a žĺtky sa po rozkrojení roztekali.
Nebol som hladný, ale to je jedno.
Na tomto ostrove sa z jedla stal akýsi rituál. Najesť sa je iba ďalšia z povinností, ktoré treba splniť.
Tommy svoj tanier vytrel dočista kusom maslového chleba, zamyslene ho požul a usadil sa na svojej stoličke.
No, povedal tak ticho, že som to ledva počul.
O čo tu vlastne ide?
Na chvíľu som sa stratil.
Myslím tvoju návštevu.
Pokrútil som hlavou.
Je to presne tak, ako som napísal v liste.
Proste som mal nutkanie prísť domov.
Elizabethino výročie sa mi zdalo dobrou príležitosťou.
A myslím, že som tiež chcel vidieť chlapca.
Teplý čaj v mojich ústach by mal byť príjemnejší ako v skutočnosti bol.
Spoveď som nikdy nemal rád.
A to je všetko?
Stretli sme sa pohľadom, potom som sklopil zrak.
Áno, je to všetko.
Dobre vieš, že by nechcel ísť preč.
Aj keby si prišiel kvôli tomu.
Si pre neho cudzí človek.
Nenechal by som ťa vziať ho preč, radšej by som ho priklincoval o dlážku.
Ver tomu, že by som to spravil.
Patrí sem.
Tma za oknom sa pomaličky rozplývala.
Úsvit sa pomaličky blížil. Dal sa však skôr tušiť ako vidieť, oči ešte nestihli zaregistrovať zmenu.
Neprišiel som ho zobrať, Tommy.
Nie som tu kvôli tomu.
Amerika by ho zaujímala tak desať minút.
Ver mi, nie je to tam také, ako tu.
Navyše viem, že nie je môj. Nemám právo zobrať ho. Už nie.
Pravdupovediac, prišiel som, lebo jeho obraz mi vymizol z hlavy.
Chcel som ho vidieť, to je všetko.
A tiež som potreboval prísť domov, presvedčiť sa, že také miesto ešte existuje.
Tommy sa na mňa zahľadel. Zvyšok príbehu prečítal z mojej tváre.
Potom pre zmenu musel odvrátiť zrak on.
Zrejme sa už tri – štyri dni neobťažoval s holením. Modro-biele strnisko mu dodávalo výzor vetrom ošľahaného námorníka či divocha z prérie.
Za obraz tejto tváre, z ktorej vyžaruje obrovská charizma, by turisti zaplatili ťažké peniaze.
Nad niečím sa pousmial. Akiste sa mu akási spomienka pomaly vkradla do hlavy.
Čakal som, že sa so mnou podelí, no nechal si ju pre seba. A ja nemám právo neho tlačiť.
Minúty bežali.
Ďalej sme pili čaj a pozorovali, ako nevľúdna sivá farba pomaly zapĺňala okno.
Vieš, v hlave mu víri plno otázok, ktoré sa neustále hromadia.
Vidím to na vráskach, ktoré sa mu robia na čele.
Kvôli nim občas vyzerá na päťdesiat.
Nikdy sa však nevypytuje, dokonca ani vtedy, keď ide o niečo vážne.
Možno o pár dní niečo spomenie medzi rečou, ale nikdy sa nespýta priamo.
Je veľmi rozumný.
Nikde sa neponáhľa, všetko si dobre premyslí, kým dospeje k záveru.
Je dôsledný.
Vie, že keby som chcel, aby niečo vedel, povedal by som mu to.
Vie o Elizabeth?
Vie, ako zomrela?
Sčasti.
Nie všetky podrobnosti.
Bessie mu za tie roky postupne čo-to povedala.
Udalosti trochu zjemnila, spravila z toho príbeh.
Vyplnila niektoré prázdne miesta. Rozprávala mu o materskej láske a o tom, že na svete existujú rôzne choroby.
Nateraz to stačí.
Ak sa ma spýta, poviem mu, ale pochybujem, že k tomu dôjde.
Sedeli sme mlčky, až sa ticho stalo neznesiteľným. Naše myšlienky sa uberali tým istým smerom.
Potom sa Tommy stonajúc postavil a pozbieral taniere, šálky nechal.
Je príliš skoro a ešte vypijeme veľa čaju, kým príde čas odísť na trajekt.
Tú trochu zvyškov čo zostali na tanieri, odrezky zo slaniny a kôrku z chleba, zoškrabal do malého koša. Taniere ponoril do veľkého žltého plastového lavóra, nech sa pár hodín odmočia.
Popri tom, ako som ho sledoval od chrbta, som z vrecka košele vytiahol obálku.
Vždy, keď so mal peniaze, poslal som im. Keď som bol švorc, museli si poradiť sami.
V poslednom čase sa mi celkom darilo.
Život ma naučil, že peniaze nielen riadia materiálny svet, ale sú tiež kľúčom k mnohým veciam a ja som sa snažil pomôcť, ako som vedel.
Aj malá pomoc je pomoc.
Položil som obálku do prostred stola, potom som vstal a pokúsil sa rozhýbať stuhnuté miesto medzi lopatkami, čo som v poslednom čase robieval často.
Trochu som to rozhýbal, nie však úplne.
Vychádza slnko, povedal som zamysleným tónom, ktorý nepovzbudzoval k odpovedi. Bol to iba môj spôsob ospravedlnenia, aby som mohol vykročiť von a zadívať sa na západ, na tmavomodrý oceán ležiaci nehybne pod poslednými zvyškami noci. Na pleciach som pocítil ďalší nový úsvit.
Na chvíľu sa zdalo, akoby tma redla a rozchádzala sa.
Tommyho som opäť našiel sedieť v kuchyni. Po obálke nebolo ani stopy.
Pili sme čaj, až kým sa mi úplne nesprotivil a potom sme popíjali, aby sme zabili čas.
Už nebolo o čom hovoriť.
Chcel som sa Tommyho ešte spýtať, či má nejakú predstavu, prečo Elizabeth urobila to, čo urobila. Táto otázka mi vždy vŕta v hlave, ale dobre viem, že je lepšie nechať to tak.
Namiesto toho som ho poprosil, aby mi povedal o Jackovi, aký je a ako sa učí. Naklonil som sa dopredu, oprel sa lakťami o stôl a snažil som sa postrehnúť každé slovo odpovede.
Teraz, keď som už nebol hrozbou pre jeho svet, ktorý sa snažil udržať pohromade, rozprával celkom uvoľnene.
Myslíš, že vie kto som?
Opýtal som sa, keď dohovoril.
Ten chlapec, môj syn, sa teraz stával pre mňa skutočnejším. Bolo to, ako keby ho vyfarbil.
Pýtal sa na mňa vôbec niekedy?
Mám na mysli, či sa pýtal, kto je jeho otec a podobné veci.
Vie, že jeho otec bol rybár a mal šikovné ruky.
Naozaj veľmi šikovné.
Všimol si si ako ťa minulý večer sledoval?
Že si prezeral tvoje ruky?
Pochybujem, že to niekedy povie, ale vie to.
Vie toho dosť, Bill.
Keď som pochopil, že viac mi nepovie, prikývol som.
O ôsmej som mal toho už dosť.
Kompa nepremáva pred jedenástou, ale ospravedlnil som sa, že chcem vybaviť niekoľko vecí, kým odídem.
Chcel som sa chvíľu poprechádzať, možno navštíviť starých priateľov.
Mal som v pláne ísť aj na cintorín, vzdať úctu.
Pomodliť sa tichú modlitbu za nás všetkých, živých aj mŕtvych.
Veď starí duchovia na to čakajú.
Jackovi som potriasol rukou, objatie by bolo zrejme divné, hoci sme ho zrejme obaja chceli.
Tak zatiaľ, chlapče. Povedal som dúfajúc, že to nie je navždy.
Zaťal zuby a prikývol, potom si šiel sadnúť do kúta.
Tommy na neho krátko pozrel, potom vyšiel za mnou.
Vyšli sme na cestu.
Som rád, že som ťa videl, Bill, povedal.
Dávaj na seba pozor.
V hrdle ma pálili potláčané slzy, ktoré som prehĺtal.
Dole do prístavu sa po dvoch alebo troch dňoch vrátil čln.
Vyčerpaní muži svoj úlovok, určený pre pevninské obchody, vypitvú a uložia do debničiek.
Vánok, ktorý s krátkymi prestávkami prichádzal od východu, prinášal netrpezlivé škriekanie čajok, ktoré krúžili a zlietali sa v očakávaní, že sa im ujdú nejaké zvyšky.
Napíšem, povedal som. Bolo to jediné na čo som sa zmohol. Ruky som si strčil do vreciek a kráčal som preč. Aby som sa neobzrel späť, počítal som svoje kroky.
