Byť či nebyť Shakespearom? Skeptikov ešte stále znepokojuje otázka autorstva Shakespearových hier, no nová výstava vzbudzuje pochybnosti aj o hodnovernosti jeho podobizní.
Autor: Doug Stewart Časopis Smithsonian September 2006
Zrejme vám ani nenapadne navštíviť Britské múzeum alebo Britskú knižnicu bez toho, aby ste si nepozreli rukopisy Williama Shakespeara.
Je to tak.
Nezachoval sa totižto jediný pôvodný rukopis.
Ba ani len dvojveršie, ktoré by napísal sám Shakespeare.
V skutočnosti neexistuje nijaký nezvratný dôkaz o tom, že by Will Shakespeare (1564- 1616) z mestečka Stratford upon Avon (Stratford nad Avonou), považovaný za najvýznamnejšieho spisovateľa anglickej literatúry, vedel napísať aspoň jednu vetu.
Niet sa vôbec čomu čudovať, veď svet zaplavili ostré výmeny názorov o autorstve 154 sonetov a 37 hier, ktoré sa pripisujú práve jemu.
Skeptici už dávno odmietajú predstavu, že by sa malomestský chlapec s nízkym vzdelaním presťahoval do Londýna, aby pracoval ako herec, a odrazu píše majstrovské diela tak očarujúce a dôkladne premyslené, že sa im zatiaľ žiadne iné nevyrovnalo.
V roku 1903 Henry James napísal priateľovi, že má podozrenie, že božský William bol najväčší a najúspešnejší podvodník, aký sa kedy ponevieral po našom tolerantnom svete.
Medzi pochybujúcimi boli aj mená Mark Twain, Walt Whitman, Sigmund Freud, Orson Welles a sir John Gielgud.
Diskusie o Shakespearovi nepramenia len z chýbajúcich písomností.
Podnetom je predovšetkým neutíchajúca potreba prehľadávať jeho verše s cieľom nájsť v nich ich skutočného autora, nech už ním bol ktokoľvek.
Aj o Dantem či Chaucerovi vieme málo, no nerobíme si z toho ťažkú hlavu.
Ak by sme si Shakespeara nepredstavovali ako nejakého boha, nikto by sa nenamáhal riešiť autorstvo jeho diel, tvrdí Jonathan Bate, odborník na Shakespeara z Warwickskej univerzity neďaleko Stratfordu.
Postavy ako Falstaff, Lear alebo Hamlet sa vyznačujú skutočnými a výrazne ľudskými charakteristickými vlastnosťami. Na druhej strane, ich autor akoby sám pripomínal neuchopiteľný a prchavý javiskový dym.
Azda najpodrobnejší opis niekým, kto ho aj naozaj poznal, predstavuje nie veľmi výstižný výrok jeho priateľa a konkurenta, dramatika Bena Jonsona: Bol to skutočne poctivý muž, mal otvorenú a slobodymilovnú povahu.
To nám ale veľa nenapovie.
Pokiaľ ide o Shakespearov zovňajšok, ani jeden z jeho súčasníkov sa neobťažoval s opisom.
Bol vysoký alebo nízky?
Štíhly alebo bucľatý?
Nikto nevie.
Pátranie po vizáži Williama Shakespeara, teda doslova túžba uvidieť jeho tvár sa stala skutočnosťou 17. septembra 2006 na výstave v Yalovom centre britského umenia v New Haven v americkom štáte Connecticut.
Výstava pod názvom Pátranie po Shakespearovi predstavila popri vzácnych divadelných artefaktoch a dokumentoch aj osem básnikových podobizní (šesť malieb, jednu rytinu a jednu bustu), ale pravdepodobne iba jedna z nich bola zhotovená podľa živého modelu.
Každá zo šiestich malieb od dávno zabudnutých autorov sa objavila až po dramatikovej smrti, v niektorých prípadoch dokonca aj o pár storočí neskôr.
Medzi Shakespearom a veľkými životnými otázkami ako napríklad Kto sme?, Odkiaľ pramenia naše city a pocity, láska, žiarlivosť, vášeň? sa vytvorila akási spojitosť, vysvetľuje kurátorka výstavy portrétov Tarnya Cooperová, ktorá túto výstavu otvorila v londýnskej Národnej portrétnej galérii v marci roku 2005.
Popri snahe nájsť Shakespearovu podobizeň zároveň chceme vidieť náznak vášne, s ktorou písal.
Bohužiaľ, William Shakespeare zo Stratfordu, človek z mäsa a kostí, i naďalej ostáva nedosiahnuteľným.
Narodil sa do rodinu pravdepodobne negramotného rukavičkára  a jeho manželky počas vlády Alžbety I.
Ako osemnásťročný si vzal za manželku - o osem rokov staršiu tehotnú Anne Hathawayovú.
Keď dovŕšil dvadsaťjeden rokov, bol už otcom troch detí.
Až o sedem rokov neskôr sa jeho meno objavuje v písomných záznamoch v súvislosti s Londýnom, kam sa uchyľuje zrejme bez svojej rodiny.
Na živobytie si zarába herectvom a onedlho sa stáva členom poprednej divadelnej spoločnosti pod názvom Spoločnosť lorda komorníka (Lord Chamberlain’s Men), neskôr aj spoločnosti nazvanej Kráľova spoločnosť (King’s Men).
Shakespeare nemal ešte ani štyridsať rokov, keď sa jeho meno objavilo na titulných stranách hier, ktoré pre záujem širokej verejnosti vychádzali už aj v tlačenej podobe.
Podľa záznamov sa v roku 1613 utiahol do úzadia a presťahoval sa naspäť do Stratfordu, kde o tri roky neskôr zomiera ako pomerne neznámy päťdesiatdvaročný muž.
A to je asi tak všetko.
Ani nejasnosti v písomných záznamoch zo Shakespearovho života nie sú pre vydavateľstvá dôvodom, aby prestali zaplavovať predajne životopisnými dielami, ktoré sú plné slovných spojení vyjadrujúce len určitú možnosť, ako napríklad pravdepodobne, zdá sa, je možné, a pod.
V roku 2005 sa Rachel Donadiová, redaktorka novín New York Times v časti o knihách pri písaní recenzie na biografiu o bardovi zamýšľala, či tento bestseller pod názvom William Shakespeare: Veľký príbeh neznámeho muža od Stephena Greenblatta má zaradiť do zoznamu beletrie alebo literatúry faktu.
O živote Williama Shakespeara existujú dokumenty, ktoré sa zaoberajú jeho kariérou herca, riaditeľa divadla. V rukách však nemáme dôkazy, ktoré by hovorili o prepojení s literárnou tvorbou, tvrdí Mark Andreson, autor publikácie Shakespeare pod iným menom, ktorá skúma autorstvo jeho hier.
Preto sú písomné záznamy také presvedčivé.
Ide o najväčšie pátranie po autorovi v dejinách literatúry a vedci neodhalili nijaké autorské rukopisy ani listy, ba dokonca ani denníky.
Jediné ukážky Shakespearovho rukopisu predstavuje šestica podpisov na úradných dokumentoch.
Z tohto obdobia sa však vo všeobecnosti zachovalo len veľmi málo listov a denníkov, ktoré patrili bežným smrteľníkom.
V priebehu niekoľkých rokov skeptici uvažovali nad šesťdesiatimi rozličnými osobami, ktoré mohli byť skutočným Shakespearom.
Medzi nimi boli aj sir Walter Raleigh, Christopher Marlowe či samotná kráľovná Alžbeta I. V 19. storočí a začiatkom 20. storočia sa prívlastkom obľúbenca pýšil filozof a spisovateľ Francis Bacon.
Niektorí tzv. baconiáni zastávali názor, že Shakespearove hry niekedy v sebe skrývajú tajné kódy, ktoré odkazujú na skutočného autora týchto veľdiel.
(Napríklad rozdiel medzi celkovým počtom slov z dvoch častí v 1. časti dvojdielnej hry Henrich IV. a jeho následné vynásobenie počtom rozdelených slov na konci riadka nám napovie, o koľko veršov sa máme posúvať smerom hore alebo prípadne dole pozdĺž inej strany. Takýmto spôsobom môžeme z hier vyčítať aj skryté odkazy, ako napríklad vtedy už zosnulý dvoran kráľa Henricha VIII. alebo jezuitský tajný spolok. Mnohí považovali príbeh o Stratfordčanovi za veľmi neuspokojivý, o čom svedčí aj šírenie podobných domnienok.
Za posledné desaťročia sa spor do značnej miery zameral na dva proti sebe stojace tábory stúpencov.
Na jednej strane stoja zástancovia status quo, tzv. stratfordiáni, pričom oproti nim sú antistratfordiáni, ktorých myšlienkový smer podporujú aj knižné publikácie, webové stránky a spoločné zasadania. Svoju pozornosť prevažne upriamujú na jednu osobu, Edwarda de Vere, 17. grófa z Oxfordu (1550-1604).
Grófovi prívrženci známi ako oxfordiáni považujú Williama Shakespeara len za podstrčenú figúrku a argumentujú, že atramentom zašpinený gróf používal jeho meno ako pseudonym.
(Presnejšie povedané iba do určitej miery, lebo Williamovo priezvisko malo často podobu Shakspere, inokedy zase Shaxspere, Shagspere alebo Shaxberd, ale v tých časoch boli obmeny mien bežnou súčasťou života. )
Shakespeare – spisovateľ, nech už ním bol ktokoľvek, sa do anglickej literatúry zapísal ako autor s veľkým množstvom vedomostí, hovorí zarytý oxfordián Anderson.
Tento básnik a dramatik sa úplne ponoril do antickej literatúry a jeho zdrojom boli ešte nepreložené texty.
Shakespearovu aktívnu slovnú zásobu tvorilo 17 000 slov (vrátane 3 200 novovytvorených výrazov), čo je v porovnaní s Johnom Miltonom dvojnásobok. Tieto údaje pochádzajú z 19. storočia, keď sa skúmala slovná zásoba oboch velikánov.
Andersona preto zaujíma, či Angličan so stredoškolským vzdelaním naozaj mohol byť erudovaný až do takejto miery.
Proti Stradfordčanovi, ako oxfordiáni povýšenecky nazývajú Shakespeara, existuje aj nepriamy dôkaz.
Vyzerá to tak, že ani jeho manželka s dcérou Judith neboli dostatočne vzdelané na to, aby sa vedeli podpísať.
Ba ani o otcovi rodiny sa nevie, že by cestoval až za južné hranice Anglicka. Aj napriek tomu jeho hry svedčia o tom, že všetky poznatky o Európe, predovšetkým o Taliansku, pochádzajú z prvej ruky.
V Stratforde ho ľud poznal ako obchodníka a majiteľa, ktorý inklinoval k divadelníctvu, nie však ako spisovateľa.
Jeho smrti nikto v Londýne nevenoval pozornosť a pochovaný je v Stratforde pod neoznačeným náhrobným kameňom.
Niekoľko zachovaných úradných dokumentov zo Shakespearovho života nám ponúka len letmý pohľad na jeho osobnosť. Predsa len sa tieto časti skladačky nezhodujú s bežne rozšírenou predstavou o ušľachtilom básnikovi s nezvyčajnými vedomosťami a vznešenou mysľou.
Podľa všetkého bol zažalovaný za podlžnosti v hodnote iba dva šilingy.
Istý Londýnčan žiadal zatknutie niekoľkých mužov vrátane Shakespeara, lebo sa bál, že mu ide o život.
V roku 1598 ho počas hladomoru v Stratforde rozzúrený sused obvinil zo zhromažďovania obilia a dokonca žiadal, aby spolu so svojimi priekupníkmi odvisol priamo pred vlastnými dverami.
Zlatým klincom výstavy v Yalovom centre britského umenia je jeho závet, podľa ktorého manželke odkázal svoju druhú najlepšiu posteľ.
Básnik a esejista Ralph Waldo Emerson v roku 1850 napísal: Mnoho obdivuhodných umelcov žilo v akomsi súlade so svojou životnou filozofiou, ale v jeho prípade sa prejavuje výrazný kontrast.
K šíreniu pochybností pravdepodobne prispievajú aj dve Shakespearove podobizne, všeobecne považované za hodnoverné.
Najznámejšiu a okamžite rozpoznateľnú predstavuje rytina zhotovená až posmrtne neveľmi talentovaným holandským výtvarníkom zo začiatku 17. storočia Martinom Droeshoutom.
Objavila sa na titulnej strane Prvého fólia, obrovskej zbierky hier Williama Shakespeara vydanej bardovými dlhoročnými priateľmi a spoluúčinkujúcimi hercami Johnom Hemingesom a Henrym Condellom v roku 1623, sedem rokov po jeho smrti (pozri Fólio, kde len si?).
Droeshout pravdepodobne vychádzal z už neexistujúceho portrétu, ale jeho anatomicky nesprávne vyobrazená osoba vyzerá odmerane a trochu nesvoja, akoby vôbec nechcela pred výtvarníkom pózovať.
Druhú všeobecne uznávanú podobizeň, zhotovenú taktiež po smrti, predstavuje pamätná busta v kostole Svätej Trojice v Stratforde, avšak mnohých znepokojuje ešte viac ako Droeshoutova rytina.
Kritik J. Dover Wilson prirovnal tohto vykŕmeného muža s prázdnym pohľadom k namyslenému mäsiarovi.
Vo svojom životopisnom diele Skutočný Shakespeare z roku 1932 Wilson napísal, že v oboch prípadoch ide o tak očividne chybnú podobizeň najvýznamnejšieho básnika všetkých čias, že sa celý svet od nich s nechuťou odvracia.
Wilson však zrejme veci dramatizoval, keďže Shakespearovi priatelia aj rodina evidentne považovali obe podobizne za prijateľné.
Spomínané prvé dva pokusy o vyobrazenie Shakespeara spôsobili, že v nasledujúcich rokoch sa mnohí začali venovať domáckemu portrétovaniu poeta.
Dosť často sa objavujú nové portréty, opisuje kurátorka Tarnya Cooperová.
Len za posledné tri mesiace som sa stretla s tromi.
Zatiaľ vo všetkých prípadoch sa odborníci zhodli v tom, že ide o falzifikáty alebo portréty niekoho iného.
Jednu z najdôvernejších podobizní dramatika, tzv. Flowerov portrét, ktorý vlastní Kráľovská shakespearovská spoločnosť, v roku 2005 preskúmali odborníci. Dovtedy si mysleli, že vznikol ešte v dobe, keď básnik žil a možno bol východiskom pre Droeshoutovu rytinu. Prieskum však odhalil, že v skutočnosti pochádzal z 19. storočia a bol len výplodom autorovej fantázie.
V roku 1988 sa predmetom záujmu odborníkov stalo ďalšie umelecké stvárnenie, tento raz majetok Folgerovej Shakespearovskej knižnice. Vyšlo najavo, že vysoké čelo osoby na tzv. Janssenovom portréte s vpísaným rokom 1610 zakrýva prirodzenú pokrývku hlavy, ktorá bola premaľovaná v 17. alebo 18. storočí.
Cooperová nevie potvrdiť, či niektorú z podobizní na výstave Pátranie po Shakespearovi výtvarníci naozaj namaľovali podľa živého modelu. Existuje však jedna možnosť, ktorú považuje za vysoko pravdepodobnú. Možnosť, že skutočný William Shakespeare z mäsa a kostí pózoval pre tzv. Chandosov portrét patriaci Národnej portrétnej galérii. Portrét dokonca aj nazýva našou Monou Lízou.
Autorstvo tejto maľby bez dátumu vzniku pripisujeme menej známemu anglickému výtvarníkovi a možno aj hercovi s menšou úlohou Johnovi Taylorovi, ktorý pôsobil počas Shakespearovho života.
Už od polovice 17. storočia ho jednotliví vlastníci pokladali za pôvodný Shakespearov portrét a po založení galérie v Londýne v roku 1856 si toto umelecké dielo zaobstarala ako prvé.
Niektorí z prvých obdivovateľov barda tvrdia, že osoba s tmavšou pokožkou a tak trošku trúchlivým výrazom v tvári nevyzerá dosť anglicky.
Náš výtvarník ho vyobrazil ako Žida, alebo lepšie povedané ako kominára so žltačkou, posťažoval sa George Steevens, vydavateľ z 18. storočia.
Pátranie po hodnovernom vyobrazení Shakespeara ako aj pokusy o odhalenie detailov z jeho života sčasti podnecuje nádej, že by sme mohli nájsť niečo jedinečné. Možno koketoval s kráľovnou Alžbetou – je to však nepravdepodobné.
Možno nezhromažďoval obilie, ale opak je pravdou.
Vysvetľovalo by to popularitu dvoch z ôsmich podobizní na výstave.
Nielen Graftonov portrét z roku 1588, ale aj Sandersov portrét z roku 1603 zvečňuje zmyselného mladíka, ale ani jedného nemôže označiť za Shakespeara.
J. Dover Wilson si pre frontispice svojho diela Skutočný Shakespeare zvolil Graftonov portrét s priznaním, že si vrúcne želá, aby záhadná vitalita v tých nádherných očiach a oválna shelleyovská tvár zachytávali skutočného mladého poeta.
Literárny kritik Harold Bloom v americkom časopise Vanity Fair v roku 2001 vyhlásil, že uprednostňuje veselší Sandersov portrét pred tými tradičnými.
Výstava Pátranie po Shakespearovi disponuje jednou podobizňou, o ktorej niet pochýb. Ide o portrét Edwarda de Vere, 17. grófa z Oxfordu.
Hoci pôsobí elegantnejšie a sebavedomejšie ako vystavení Shakespeari, jeho zovňajšok ešte nie je dôvodom na to, aby ho oxfordiáni považovali za hodnovernejšieho Shakespeara. Aj keď ani týmto veľa škody nenarobí.
Gróf z Oxfordu bol o štrnásť rokov starší ako náš dramatik, no okrem toho bol aj kultivovaným a scestovaným polyglotom a elegánom s dobrým vzdelaním a vplyvnými príbuznými.
Otec mu zomrel, keď mal dvanásť rokov. Domov mu poskytol William Cecil, neskôr lord z Burghley, ktorý viac než štyridsať rokov pôsobil ako najspoľahlivejší poradca kráľovnej Alžbety.
Keď mal dvadsaťjeden rokov, oženil sa s lordovou dcérou Anne Cecilovou, čím sa stal jeho zaťom.
Tento módne oblečený švihák a miláčik žien si na kráľovskom dvore získal pozornosť ako víťaz v boji s kopijou.
Jej kráľovské Veličenstvo má väčšiu radosť z jeho prítomnosti, tancovania a chrabrosti než ostatní prítomní, napísal o 21-ročnom grófovi mladý šľachtic a budúci gróf zo Shrewsbury.
Mnohí nepriatelia grófa z Oxfordu mu však pripisovali vlastnosti prchkého surovca chodiaceho za prostitútkami, nemravného márnotratníka a nafúkaného pederasta.
Keď mal sedemnásť (údajne v sebaobrane) vlastnou šabľou zabil pomocnú silu v kuchyni u lorda z Burghley.
Ako 24-ročný na viac ako rok opustil manželku, pretože odišiel na Kontinent.
Oxfordov životopisec a emeritný profesor angličtiny na Kalifornskej univerzite v Berkeley a stratfordián Alan H. Nelson hodnotí jeho poéziu ako priemernú až úplne príšernú.
Oxfordova poézia si za jeho čias vyslúžila pochvalu, takisto ako aj jeho zručnosť v písaní divadelných hier, hoci ani jedna z jeho drám sa nezachovala.
Alžbetínske verejné divadlo sa vyznačovalo nevšednou obľubou, ale niekedy aj výtržníctvom. Niektorí jeho súčasní stúpenci preto tvrdia, že pre takého vysokopostaveného šľachtica by bolo nevhodné, ak by písal otvorene.
Okrem toho sa hovorí, že dramatici, ktorí až príliš očividne zosmiešňovali vládnucu vrstvu, sa mohli ocitnúť vo väzení.
Richard Whalen, autor knižnej publikácie Kto vlastne bol Shakespeare? (jednoznačnou odpoveďou na otázku v názve je gróf z Oxfordu) pripúšťa, že určití ľudia z divadelného sveta vrátane úslužného Willa museli vedieť, že skutočným Shakespearom je gróf.
Napriek tomu je Whalen presvedčený, že nie je potrebné vytvárať nejakú impozantnú konšpiračnú teóriu a zatajovať ňou Oxfordovu úlohu.
Jeho autorstvo bolo pravdepodobne verejným tajomstvom, tvrdí Whalen, pričom podobne ako spomínaný oxfordián Mark Anderson nespolupracuje s nijakou univerzitou.
Kráľovská vrchnosť možno zatvárala oči pred šľachticom, ktorý sa znížil k písaniu frašky, ba dokonca až kritizovaniu konkrétnych predstaviteľov šľachty.
Na druhej strane sa široká verejnosť  zase až tak nezaujímala o to, kto písal všetky tie hry.
Spojitosť medzi Oxfordom a Shakespearom je ľahko rozpoznateľná.
Oxford ponúkol tretiemu grófovi zo Southamptonu na vydaj najstaršiu zo svojich troch dcér, no ten odmietol. Shakespeare zase grófovi venoval svoje dve dlhé básnické skladby Venuša a Adonis a Znásilnenie Lukrécie.
Ďalšia dcéra si vzala za muža jedného z grófov, ktorým bolo venované Prvé fólio.
Zástancovia grófa z Oxfordu odkryli dôkazy v samotných hrách.
Napríklad v Hamletovi a Kráľovi Learovi im v ušiach znie skôr hlas šľachtica a nie prostého občana.
Jeho hry názorne poukazujú na to, ako prenikavo a dokonalo vystihol spôsob myslenia a fungovanie kráľovského dvora či vládnej byrokracie, poznamenal Whalen.
Pravdaže, majstrovské písanie je vždy výsledkom tvorivého procesu, ale veľkolepé diela predstavujú plody autorovej vlastnej skúsenosti.
Len si zoberte Tolstoja. Písal o tom, čo poznal najdôvernejšie, teda o rodine, Rusku, vojne.
Vychádzajúc zo životopisných poznatkov o grófovi z Oxfordu by som preto argumentoval, že jeho osobnosť zodpovedá portrétu niekoho, o kom by ste predpokladali, že napísal diela, ktoré prisudzujeme Shakespearovi.
Oxfordián Mark Anderson nachádza ďalšie záchytné body v prostredí, dejových líniách a postavách zo Shakespearových hier.
Napríklad v Hamletovi zachytil obrazy z Oxfordovho života.
Polonius je karikatúrou grófovho svokra lorda z Burghley, ktorý sa vyznačoval pomerne dobrou výrečnosťou a suchopárnosťou, opisuje.
Nielen Polonius, ale aj Burghley raz poslal špehov, aby ho informovali o jeho synovi.
Ofélia predstavuje Burghleyovu dcéru, ktorej Oxford/Hamlet dvorí a podobne.
Napriek všetkým presvedčivým argumentom aj tí najzanietenejší oxfordiáni musia uznať, že neexistuje ani ten najmenší skutočný dôkaz o priamej spojitosti medzi ich obľúbencom a Shakespearovou tvorbou.
Veď ako by sme potom vysvetlili slová chvály Ó žiť, tvoje srdce bude biť, / A môžeme tvoje umenie zažiť, a preň ťa velebiť.
Skupina ortodoxných stratfordiánov, kam patrí aj veľká väčšina historikov a profesorov angličtiny, ktorí sa zaujímajú o Shakespeara, pokladá zástancov grófa z Oxfordu len za rojkov, ktorí vôbec neberú do úvahy historické skutočnosti, alebo si ich nesprávne vysvetľujú.
Podľa odborníkov je prirodzené, že túžime objaviť stopy, ktoré zanechal náš najuctievanejší spisovateľ. Nech je to len sonet o láske na pergamene s vlastnoručným podpisom alebo prvá verzia Macbetha.
Ak majú podozrenia ohľadom ich neprítomnosti, v skutočnosti to odhaľuje len ich mylné chápanie spôsobu života v období anglickej renesancie.
V Shakespearovej dobe ho ľudia nevnímali ako žánrovo všestranného velikána, vysvetľuje Marjorie Garberová, profesorka angličtiny a vizuálnych štúdií na Harvardovej univerzite a autorka niekoľkých kníh o Shakespearovi vrátane publikácie A predsa Shakespeare (2004).
Vtedy nikomu nenapadlo odložiť si jeho siahodlhý zoznam a potom predať cez eBay.
Pre tú kultúru to nebolo príznačné.
Papier sa typicky ručne vyrábal vo Francúzsku, bol vzácny a drahý. Keď už viac nebol potrebný, znovu ho použili na niečo iné, možno na vystlanie misky na pečenie alebo na spevnenie obalu knihy.
Písanie listov a denníkov bolo dosť neobvyklé, hlavne v prípade prostých ľudí.
Pokiaľ ide o autorské rukopisy Garberová tvrdí, že po ich vytlačení už nikto nemal dôvod si ich uschovať.
Dokonca ani verejnosť ich nepovažovala za literárne diela.
Taktiež zdôrazňuje, že keď Thomas Bodley v čase Shakespeara založil na Oxfordskej univerzite knižnicu Bodleian, odmietol zaradiť pôvodné hry do katalógu.
Vnímali ich ako odpad, ako brakovú literatúru.
Bežní odborníci postupne zavrhujú jednotlivé predmety diskusií oxfordiánov.
Nie, Stratford nepatril medzi nekultivované zastrčené miesta. Pochádzal odtiaľ aj londýnsky starosta a arcibiskup z Canterbury.
Nie, absolvent stratfordského gymnázia nenadobudol vzdelanie ako žiak, ktorý by školu nechal po siedmom ročníku.
Antická literatúra bola v školách bežným predmetom, a tak sa jej prvky odrážajú v hrách.
Shakespeare možno nikdy nenavštívil Taliansko, ale ani nikto z obdobia renesancie nezažil staroveké Grécko či Rím na vlastnej koži. A predsa táto skutočnosť nezabránila tomu, aby sa antický svet stal obľúbeným prostredím pre realizáciu deja básnickej tvorby a divadelných hier.
A nemuseli ste byť šľachticom, aby ste písali o kráľoch a kráľovnách.
Všetci spisovatelia o nich písali, lebo presne to alžbetínska verejnosť od nich vyžadovala.
To, čo nakoniec odlišuje Shakespeara od jeho súčasníkov, je rôznorodosť jeho literárnych štýlov a tematiky, vysvetľuje Jonathan Bate z Warwickskej univerzity.
Písal vynikajúce komédie, tragédie aj historické hry.
Vedel písať o kráľovskom dvore a tiež o prostých ľuďoch.
Bate tvrdí, že hra nemusí byť autobiografická, tak ako ani sonet nemusí byť výlučne o vyznaní lásky.
Shakespeare si vždy nechal na tvári masku.
Nesnažil sa do diel vniesť vlastné názory a odkláňal sa od tematických rozporov danej doby.
Práve toto uľahčilo súčasným režisérom a filmárom prácu pri spracovaní jeho hier.
V tom tkvie aj jeho nadčasovosť.
Bate tiež poznamenal, že Shakespeare samozrejme nezačal písať veľdiela hneď ako siahol po brku.
Existuje vierohodný dôkaz, že spočiatku prepisoval práce iných dramatikov.
Mnohé z jeho prvých hier vznikli buď v spolupráci s uznávanejšími autormi, s ktorými spolupracoval, alebo prepracovaním starších hier.
Dokonca aj dejové línie hĺbavejších a uváženejších diel, akými sú Hamlet či Kráľ Lear, čerpal z už existujúcich prác.
Bate vysvetľuje: V tých dňoch sa originálnosť nijako výnimočne necenila.
Ako sa dalo predpokladať, Anglicko jeho smrť neoplakávalo.
Do roku 1616 bol Shakespeare predsa len dôchodca pochádzajúci zo strednej triedy, ktorý žil ďaleko od Londýna a jeho hry už nepredstavovali najvyhľadávanejšie umelecké diela.
Počas celého života a ešte nejaký čas potom ľudia nepochybne Shakespeara uznávali a vážili si ho, ale nepovažovali ho za stelesnenie jedinečnosti, hovorí Bate.
Preto sa mnohí spisovatelia domnievali, že majú právo skvalitniť jeho tvorbu.
Britský dvorný básnik John Dryden koncom 17. storočia skrátil Troila a Kressidu, ako sám povedal, odstránením tej hromady táranín, ktoré úplne zasypali toľko vznešených myšlienok.
Nemenovaný kritik v nasledujúcom storočí Shakespearovi vyčítal, že odignoroval staroveké národy, nedodržiaval spoločenské konvencie, lebo sa uchýlil k tragikomédii a písaniu o nadprirodzených bytostiach, používal slovné hračky a blankvers.
V porovnaní so Shakespearovými súčasníkmi dosahovala jeho genialita oveľa vyššiu úroveň. Táto predstava sa však začína šíriť až v polovici 18. storočia vďaka rozkvetu Britského impéria a zvýšeniu gramotnosti, vraví Bate.
K zidealizovaniu Shakespeara oficiálne prišlo v roku 1769, keď herec David Garrick usporiadal v Stratforde honosnú oslavu výročia bardovho narodenia.
V očiach súčasnej verejnosti je Shakespeare takým literárnym géniom, akým je Mozart v oblasti hudby či da Vinci v maliarstve.
Bate preto vysvetľuje, že diskusie o autorstve sú prirodzeným výsledkom uctievania Shakespeara, ktoré je už hlboko zakorenené v našej kultúre.
Marjorie Garberová z Harvardovej univerzity zaujala k tomuto dlhotrvajúcemu sporu mimoriadne zhovievavé stanovisko.
Tvrdí, že mnohí ľudia, ale predovšetkým spisovatelia, majú radšej záhadu ako jej vyriešenie.
Nech už je odpoveď na hádanku akákoľvek, aj tak to bola jednoducho osoba z konkrétneho obdobia a miesta.
Domnieva sa, že v súčasnosti hľadíme na Shakespeara očami jeho priateľa Bena Jonsona, keď mu vzdával hold v Prvom fóliu: Nepatril len do jednej éry, je večný!
Tiež sa pýta, či ho naozaj chceme vidieť iba ako obyčajného smrteľníka a podotýka, že mnohí sa radšej držia predstavy transcendentálneho, univerzálneho Shakespeara.
Garberová sa rada odvoláva na poznámku, ktorú v roku 1847 Charles Dickens napísal svojmu priateľovi: Shakespearov život je jedna veľká záhada a ja sa každý deň trasiem, aby niečo nevyšlo na povrch.
