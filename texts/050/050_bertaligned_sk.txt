Stále pripútaná vypila kávu z nakloneného hrnčeka.
Zabralo jej to asi minútu.
Hrejivý, zvláštne znepokojujúci pocit sa jej rozlial po celom tele. Potom zaspala.
Keď sa zobudila, stál v blikajúcom svetle a obliekal sa.
Stále bola pripútaná k posteli.
Členok mala pripútaný o okraj postele ďalším párom pút.
Pokračoval v obliekaní a zapínal si gombíky na rifľovej košeli.
Musím bežať do práce, povedal, zaväzujúc si šnúrky na topánkach.
Nedá sa nič robiť.
Vyšiel z miestnosti a vrátil sa s lavórom.
Keby si ho potrebovala, povedal a položil ho na posteľ.
Zababušil ju do perín, letmo ju pobozkal a zhasol svetlá.
V chodbe sa zastavil a obrátil sa k nej.
Jeho tieň sa týčil nad posteľou.
A on akoby nič, len jej ukázal prázdne dlane.
Nie je to tak, ako si myslíš, prehovoril.
Naozaj nie.
Vieš, milujem ťa.
Pokús sa ma pochopiť.
Potom sa otočil k dverám a odišiel.
Počúvala, ako odchádza, zapína si zips na bunde a schádza dolu schodmi.
V chodbe zhaslo svetlo, zabuchli sa dvere a počula, ako kráča po chodníku. Kroky postupne utíchli.
Zúfalo sa snažila dostať z pút.
Robila, čo sa len dalo, aby sa oslobodila.
Je predsa silná žena!
Snažila sa oddeliť záhlavie postele, ale keď skopla periny dolu, zbadala, že je pripevnené k rámu postele.
Dlho hrmotala s posteľou.
Chcela zakričať Horí!, ako to polícia radí ženám v nebezpečenstve, ale pre zapchaté ústa nemohla rozprávať.
Podarilo sa jej uvoľniť jednu nohu a dotkla sa ňou koberca.
Vtedy si spomenula, že dole pod ňou býva hluchá babička.
Trvalo hodiny, kým sa dostatočne upokojila, aby mohla rozmýšľať a načúvať.
Dýchala pokojnejšie.
Počúvala, ako sa vo vedľajšej miestnosti zatrepotala záclona.
Nechal otvorené okno.
V tom zmätku zhodila perinu na zem. Až teraz si uvedomila, že je nahá.
Nedočiahla na ňu.
Chlad prenikal dnu a postupne zaplnil všetky miestnosti.
Zachvela sa.
Ťahá tu, uvedomila si.
Nakoniec triaška prestala.
Postupne jej znecitlivelo celé telo, predstavila si, ako sa jej krv v žilách spomaľuje a srdce zmenšuje.
Mačka vyskočila, pristála na posteli a prikrádala sa k matracu.
Utíchajúci hnev sa zmenil na strach.
Aj ten ju prešiel.
Záclona vo vedľajšej miestnosti intenzívnejšie plieskala do steny, pretože sa dvíhal vietor.
Myslela na neho a necítila vôbec nič.
Myslela na deti a manžela.
Asi ju už nikdy nenájdu. Nikdy neuvidia.
Už je to jedno.
V prítmí videla paru vychádzajúcu z úst. Cítila chlad, ktorý ju obklopoval.
Dopadali na ňu posledné studené lúče pomaly zapadajúceho slnka.
Zdá sa jej, alebo naozaj za oknom padá sneh?
Na stolíku vedľa postele stáli hodiny. Pozerala sa, ako sa na nich menia červené čísla.
Mačka s očami čiernymi ako noc ju pozorovala.
Myslela na Antarktídu, na sneh, ľad a telá mŕtvych bádateľov.
Premýšľala o pekle a potom o večnosti.
Tínedžerské mozgy.
Krásne mozgy. Náladoví.
Impulzívni.
Blázniví.
Prečo sa tínedžeri správajú tak, ako sa správajú?
Ich provokatívne povahové rysy sú z pohľadu evolúcie kľúčom k úspechu v dospelosti.
Aj keď viete, že sa váš tínedžer vystavuje istým rizikám, dozvedieť sa o nich môže byť šokujúce.
Jedno príjemné májové ráno mi zavolal môj najstarší - vtedy 17 ročný - syn a oznámil mi, že práve strávil niekoľko hodín na polícii.
Povedal, že jazdil trochu rýchlo.
Spýtal som sa, čo znamená trochu rýchlo.
Ukázalo sa, že tento produkt mojich génov a láskyplnej starostlivosti, chlapec, ktorého som prebaľoval, rozmaznával, s ktorým som sa mojkal a potom ho dotlačil a dotiahol až po hranicu medzi chlapcom a mužom, letel po diaľnici rýchlosťou 182 km/h.
To je viac ako trochu rýchlo, povedal som.
Súhlasil.
Vlastne vyzeral pochmúrne a kajúcne.
Nenamietal, keď som mu povedal, že bude musieť zaplatiť pokuty a pravdepodobne aj právnika.
Ani sa so mnou nehádal, keď som poznamenal, že keby bol na ceste pes, keby si kýchol, alebo by pri takej rýchlosti dostal defekt, umrel by.
V skutočnosti ma jeho rozumnosť takmer znervózňovala.
Dokonca súhlasil aj s činom policajta, keď ho zastavil, lebo, ako sám povedal, Nemôžeme sa všetci hnať po cestách takmer dvestovkou.
Mal však námietky voči jednej veci.
Nepáčilo sa mu, že jedno z predvolaní, ktoré dostal, bolo za bezohľadnú jazdu.
Nuž, hromžil som, cítiac príležitosť konečne naňho kričať, ako by si to teda nazval?
Jednoducho to nie je presné, povedal pokojne.
Bezohľadne znie, akoby si nedával pozor.
Lenže ja som dával.
Urobil som to úmyselne na prázdnom úseku suchej cesty, za jasného denného svetla, s dobrým rozhľadom a nulovou premávkou.
Chcem povedať: vedel som, čo robím.
Riadil som.
Myslím si, že to je to, čo som chcel, aby si vedel.
Naozaj som bol sústredený, ak sa vďaka tomu budeš cítiť lepšie.
Skutočne som sa cítil lepšie.
Nechápal som však prečo a to ma trápilo.
Teraz už tomu rozumiem.
Dobrodružstvo môjho syna vyvolalo otázku, ktorá už dlho trápi ľudí zamýšľajúcich sa nad tínedžermi:
Čo to preboha robil?
Rodičia túto vetu často pestro parafrázujú.
Aj to je však len ďalší spôsob žasnutia, čo sa s tými deťmi deje?
Prečo sa takto správajú?
Táto otázka je už sama o sebe rozsudkom.
V priebehu rokov sa často uvádzalo, že tínedžerov ovplyvňujú temné sily.
Aristoteles prišiel pred viac než 2 300 rokmi na to, že mladých ľudí poháňa príroda rovnako ako opitých ľudí víno.
Pastier v Shakespearovej Zimnej rozprávke hovorí, že vek od desiatich do dvadsiatich troch rokov by vôbec nemal byť, alebo by ho mali mládenci celý prespať. Nerobia v tom veku nič iné, len dievčatám deti, starším ľuďom prieky, kradnú a bijú sa.
Jeho nárek v sebe nesie aj väčšinu moderných vedeckých otázok.
G. Stanley Hall, ktorý vo svojom diele z roku 1904 Dospievanie: Jeho psychológia a vzťahy k fyziológii, antropológii, sociológii, sexu, kriminalite, náboženstvu a vzdelávaniu (z angl. Adolescence: Its Psychology and Its Relations to Physiology, Anthropology, Sociology, Sex, Crime, Religion and Education) sformoval štúdie o adolescencii veril, že toto obdobie búrky a vzdoru kopírovalo skoršie, menej civilizované štádiá ľudského vývoja.
Freud videl dospievanie ako vyjadrenie mučivého psychosexuálneho konfliktu; Erik Erikson, zas ako najbúrlivejšiu zo všetkých kríz identity v živote.
Dospievanie: samé problémy.
Takéto zmýšľanie pretrvávalo až do konca dvadsiateho storočia, kedy vedci vyvinuli zobrazovaciu metódu, ktorá im umožnila pozrieť sa na dospievajúci mozog dostatočne detailne na to, aby mohli sledovať jeho fyzický vývoj ako aj jeho vzory aktivity.
Tieto zobrazovacie metódy poskytli nový pohľad na otázku, Čo sa s tými deťmi deje? a odhalili odpoveď, ktorá prekvapila takmer každého.
Ukázalo sa, že naše mozgy sa vyvíjajú omnoho dlhšie, ako sme si mysleli.
Tento objav ponúka zjednodušené, neprikrášlené, ako aj komplexnejšie, kladné vysvetlenie bláznivého správania tínedžerov.
Prvé komplexné série snímok dospievajúceho mozgu vo vývoji sú výsledkom projektu Národného inštitútu zdravia (NIH) skúmali viac než sto mladých ľudí vyrastajúcich v 90.-tych rokoch. Snímky ukázali, že naše mozgy sa medzi 12.-tym a 25.-tym rokom života podrobujú značnej reorganizácii.
Mozog vlastne počas tohto obdobia veľmi nerastie.
Už do šiesteho roku života dosiahne 90 % svojej veľkosti a neskoršie zväčšovanie hlavy predstavuje prevažne hrubnutie lebky.
Počas dospievania prechádza náš mozog rozsiahlou premenou pripomínajúcu zdokonalenie siete a vedomia.
Laicky povedané, axóny (dlhé nervové vlákna, pomocou ktorých neuróny posielajú signály iným neurónom) sa viac a viac izolujú tukovou hmotou nazývanou myelín (biela hmota mozgu), ktorá časom zvyšuje prenosovú rýchlosť axónov až stonásobne.
Medzitým sa dendrity (bohato rozvetvené výbežky, pomocou ktorých neuróny prijímajú signály od okolitých axónov) stávajú komplexnejšími a najpoužívanejšie synapsie (malé chemické križovatky), cez ktoré si axóny a dendrity predávajú vzruchy, sa stávajú bohatšími a silnejšími.
V rovnakom čase začínajú zriedkakedy používané synapsie odumierať.
Synaptické prerezávanie, ako sa tento proces nazýva, spôsobuje, že sa kortex (vonkajšia vrstva sivej hmoty, kde sa odohráva väčšina nášho vedomého a zložitého myslenia) stáva tenším, ale výkonnejším.
Dohromady robia tieto zmeny celý mozog omnoho rýchlejším a sofistikovanejším orgánom.
Ľudia sa kedysi domnievali, že proces dozrievania je prevažne ukončený už počas základnej školy, lenže on pokračuje aj počas dospievania.
Práca v oblasti zobrazovania mozgu vykonávaná od 90.-tych rokov ukazuje, že tieto fyzické zmeny sa pohybujú v pomalej vlne od zadnej až po prednú časť mozgu, od oblastí v blízkosti mozgového kmeňa, ktoré majú na starosti staršie a viac behaviorálne základné funkcie, ako napr. videnie, pohyb a základné spracovanie, po evolučne novšie a komplikovanejšie oblasti myslenia vpredu.
Corpus callosum, ktorý spája ľavú a pravú hemisféru mozgu a prenáša impulzy nevyhnutné pre mnoho pokročilých funkcií mozgu, ustavične hrubne.
Silnejšie spojenia sa tiež vyvíjajú medzi hipokampom, ktorý je zodpovedný za pamäť a frontálnymi oblasťami, ktoré stanovujú ciele a zvažujú rozličné agendy. Dôsledkom toho sa zlepšujeme v zapájaní pamäte a skúsenosti do našich rozhodnutí.
Frontálne oblasti zároveň vyvíjajú väčšiu rýchlosť a bohatšie spojenia, čo nám umožňuje vytvárať a zvažovať omnoho viac premenných a agend než predtým.
Keď tento vývoj postupuje normálne, stávame sa lepšími vo vyvažovaní podnetov, túžob, cieľov, samoľúbosti, pravidiel, etiky a dokonca altruizmu a vytvárame tak správanie, ktoré je komplexnejšie a niekedy prinajmenšom rozumnejšie.
Ale občas, najmä spočiatku, vykonáva mozog túto činnosť neohrabane.
Je totiž ťažké zapracovať novinky do zabehnutého systému.
Beatriz Lunová, profesorka psychiatrie na vysokej škole University of Pittsburgh, ktorá študuje dospievajúci mozog pomocou neurozobrazovania, použila jednoduchý test, ktorý znázorňuje krivku učenia.
Profesorka Lunová skenovala mozgy detí, tínedžerov a dvadsiatnikov počas plnenia úlohy, ktorej podstatou bolo nekmitať očami. Presnejšie ide o druh videohry zameranej iba na oči, kde je vašou úlohou vydržať nepozrieť sa na náhle sa objavujúce svetlo.
Pozeráte sa na obrazovku, na ktorej červené nitkové kríže uprostred príležitostne zmiznú a svetielko zabliká na inom mieste obrazovky.
Vy ste dostali pokyn nedívať sa na svetielko, ale práve naopak, dívať sa opačným smerom.
Senzor odhalí akýkoľvek pohyb oka.
Je to ťažká úloha, pretože blikajúce svetlá prirodzene priťahujú našu pozornosť.
Aby ste uspeli, musíte prekonať prirodzený impulz - venovať pozornosť novej informácii, ako aj zvedavosť na niečo zakázané.
Mozgoví nadšenci nazývajú túto reakciu inhibícia.
Desaťroční sú pomerne neúspešní, nakoľko zlyhávajú až v 45 % testovacieho času.
Tínedžerom ide tento test omnoho lepšie.
Keď sú motivovaní, môžu vo veku 15-tich rokov skórovať rovnako dobre ako dospelí a odolávať pokušeniu 70 až 80 % času.
Tínedžeri mali v porovnaní s dospelými tendenciu menej využívať oblasti mozgu, ktoré monitorujú výkon, všímajú si chyby, plánujú a zostávajú sústredené. Zdalo sa, že dospelí tieto oblasti zapájali automaticky.
To im umožnilo využiť rozmanitosť ich mozgu a lepšie odolať pokušeniu, zatiaľ čo tínedžeri využívali spomínané oblasti zriedkavejšie a ľahšie podľahli nutkaniu pozrieť sa na blikajúce svetlo, rovnako ako majú tendenciu odvrátiť zrak od cesty a prečítať si SMS.
Ukázalo sa však, že keď bola tínedžerom ponúknutá extra odmena, dokázali primäť výkonné oblasti mozgu k tomu, aby pracovali usilovnejšie, a tým si zlepšiť skóre.
V dvadsiatke už reagujú ich mozgy na túto úlohu približne rovnako ako mozgy dospelých.
Profesorka Lunová predpokladá, že zlepšenie nastáva, keď sa výkonná oblasť mozgu stáva efektívnejšou vďaka bohatším sieťam a rýchlejším spojeniam.
Tieto štúdie nám pomáhajú objasniť, prečo je správanie tínedžerov premenlivejšie ako počasie: pri raňajkách sú očarujúci, pri večeri odporní; v pondelok energickí, v sobotu námesační.
Popri tom, že im všeobecne chýbajú skúsenosti, sa ešte stále učia používať nové siete v mozgu.
Stres, vyčerpanosť alebo problémy môžu spôsobiť zlyhanie.
Abigail Bairdová, psychologička z vysokej školy Vassar College, ktorá sa zaoberá tínedžermi, nazýva toto správanie nervovou nemotornosťou. Je to ekvivalent fyzickej nemotornosti, ktorú občas vykazujú tínedžeri počas ovládania svojich rastúcich tiel.
Pomalý a nerovnomerný vývojový oblúk odhalený pri týchto zobrazovacích štúdiách ponúka lákavo stručné vysvetlenie toho, prečo robia tínedžeri hlúposti, akými sú napríklad jazda takmer 200 kilometrovou rýchlosťou, robenie priekov starým ľuďom a robenie detí.
Správajú sa tak, pretože ich mozgy ešte nie sú vyvinuté.
Na snímkach sa to dá zreteľne vidieť.
Pohľad, ktorý ponúkajú vedecké časopisy a populárne články o mozgoch tínedžerov, prezentuje adolescentov ako rozrobené diela, ktorých nezrelé mozgy vedú k otázke, či sú v stave blízkom mentálnej retardácii.
Tento príbeh však rozpráva o dospievajúcom mozgu inú vedeckú historku.
Vedný odbor venujúci sa štúdiám o dospievajúcom mozgu začal v priebehu posledných piatich rokov premýšľať o niečo komplexnejšie a samostatnejšie a to aj napriek tomu, že sa v našej kultúre rozšírila verzia o rozrobených prácach.
Niektorí výskumníci sa začali dívať na najnovšie zistenia v oblasti mozgu a genetiky v jasnejšom, lichotivejšom svetle, výrazne ovplyvnenom evolučnou teóriou.
Z toho vyplývajúci popis dospievajúceho mozgu, nazvime ho príbeh prispôsobivého tínedžera, nepredstavuje tínedžerov ako hrubý náčrt, ale skôr ako nádherne citlivé, vysoko prispôsobivé bytosti, ktoré sú dokonale pripravené opustiť bezpečie domova a vrhnúť sa do komplikovaného okolitého sveta.
S týmto pohľadom sa budú vedieť tínedžeri stotožniť pravdepodobne lepšie.
Dôležitejšie však je, že tento pohľad je v súlade s najpodstatnejšou teóriou biológie, s teóriou prirodzeného výberu.
Prirodzený výber je však peklom pre disfunkčné črty.
Keď je adolescencia súborom týchto čŕt, pocitu úzkosti, slabomyseľnosti a náhlivosti, výbušnosti, sebectva a bezohľadného tárania, ako potom prešli tieto črty výberom?
Nemohli ním prejsť, nie, ak boli najzásadnejšími a najdôležitejšími črtami tohto obdobia.
Odpoveďou je, že tieto nepríjemné črty v skutočnosti adolescenciu necharakterizujú; sú to len črty, ktoré si najviac všímame, pretože nás otravujú, alebo predstavujú pre naše deti nebezpečenstvo.
Ako hovorí B. J. Caseyová, neurovedkyňa na vysokej škole Weill Cornell Medical College, ktorá strávila takmer celé desaťročie snahou vniesť štúdie mozgu a genetiky do nášho chápania adolescencie, Dospievanie zvykneme chápať ako problém.
Ale čím viac sa dozvedáme o tom, čo skutočne robí toto obdobie jedinečným, tým viac sa nám dospievanie začína javiť ako vysoko funkčné, dokonca prispôsobivé obdobie.
Jednoducho vtedy urobíte to, čo treba.
Aby sme tínedžerov nevnímali len ako bláznivých a prihlúplych, ale zahliadli v nich aj prispôsobivých adolescentov, nemali by sme si všímať konkrétne znepokojujúce správanie, akým je jazda skateboardom dolu schodiskom alebo stretávanie sa s pofidérnymi ľuďmi, ale všeobecnejšie črty, ktoré tvoria základ týchto činov.
Pozrime sa najprv na lásku tínedžerov k vzrušeniu.
Všetci máme radi nové a vzrušujúce veci, ale nikdy im neprikladáme väčšiu hodnotu ako počas dospievania.
Tu sme narazili na vrchol toho, čo vedci zaoberajúci sa správaním nazývajú vyhľadávanie vzrušenia: hon na nervové vzruchy a dávku neobvyklého alebo nečakaného.
Vyhľadávanie vzrušenia nie je nevyhnutne impulzívne.
Vzrušujúci zážitok, akým je zoskok voľným pádom alebo rýchla jazda, si môžete cieľavedome naplánovať, ako to urobil môj syn.
Impulzívnosť začínajúca asi v 10-tich rokoch spravidla v priebehu života klesá, a láska k vzrušeniu však vrcholí vo veku okolo 15 rokov.
Keď môže vyhľadávanie vzrušenia viesť k nebezpečnému správaniu, rovnako môže vyvolávať aj správanie pozitívne.
Napríklad túžba stretávať viac ľudí často vytvára širší okruh priateľov, čo nás vo všeobecnosti robí zdravšími, šťastnejšími, úspešnejšími a poskytuje nám aj väčšie bezpečie.
Toto pozitívum zrejme vysvetľuje, prečo ostáva otvorenosť voči všetkému novému, i keď nás to môže dostať do kaše, vrcholom vývoja tínedžerov.
Láska k novote vedie priamo k užitočným skúsenostiam.
Všeobecnejšie povedané, naháňanie sa po vzrušení poskytuje inšpiráciu potrebnú na to, aby vás dostalo von z domu, do nových vôd. Tvrdí to Jay Giedd, priekopník v oblasti vývoja dospievajúceho mozgu z Národného inštitútu zdravia (NIH).
Aj vyhrocovanie niektorých vecí počas dospievania (a možno robenie priekov starým ľuďom najviac) je podstupovanie rizika.
V tínedžerskom veku vyhľadávame riziko zanietenejšie ako kedykoľvek predtým alebo potom.
Spoľahlivo sa to preukazuje v laboratóriu, kde tínedžeri podstupujú v kontrolovaných experimentoch, počnúc kartovými hrami až po simulovanú jazdu, omnoho viac rizík.
V reálnom živote sa to prejavuje približne v období od 15 až 25 rokov, ktoré je vyvrcholením všetkých možných riskantných dobrodružstiev s nepeknými koncami.
Táto veková skupina umiera vo veľkom počte pri nehodách takmer každého druhu (okrem pracovných úrazov).
Väčšina ľudí dlhodobo užívajúcich drogy alebo alkohol s týmto zlozvykom začína práve počas dospievania a aj ľudia, ktorí neskôr pijú zodpovedne, počas dospievania často pili až priveľa.
Adolescenti zaplatia za pitie často až príliš vysokú daň a to najmä v kultúrach, kde si za volant sadajú tínedžeri bežne.
V Spojených štátoch je príčinou smrti každého tretieho tínedžera dopravná nehoda v mnohých prípadoch spôsobená alkoholom.
Sú tie deti hlúpe?
Tradičným vysvetlením je, že nerozmýšľajú, alebo podľa modelu označujúceho dieťa ako rozrobené dielo im zlyhali ich malé vyvíjajúce sa mozgy.
Tieto vysvetlenia predsa len neobstáli.
Ako Laurence Steinberg, vývojový psychológ na vysokej škole Temple University špecializujúci sa na dospievanie poznamenáva, že dokonca 14 až 17-roční, najväčší hazardéri, používajú rovnaké základné poznávacie stratégie ako dospelí a zvyčajne aj rovnako dobre odôvodňujú svoju cestu pretĺkania sa problémami.
V protiklade so všeobecným presvedčením si tínedžeri plne uvedomujú, že sú smrteľní.
A rovnako ako dospelí, hovorí Steinberg, riziko vlastne preceňujú.
Takže keď tínedžeri uvažujú tak dobre ako dospelí a riziko dokážu rozpoznať rovnako spoľahlivo, prečo teda hazardujú viac?
V tomto prípade, ako aj v mnohých iných, nespočíva problém v tom, čo tínedžerom v porovnaní s dospelými chýba, ale v tom, čo majú navyše.
Tínedžeri nepodstupujú viac rizík preto, lebo si neuvedomujú nebezpečenstvo, ale preto, lebo vidia odlišnú dôležitosť vo vzťahu risk verzus odmena. V situáciách, kde sa môžu riskovaním dostať k tomu čo chcú, pripisujú odmene omnoho väčšiu dôležitosť ako dospelí.
Videohra, ktorú používa Steinberg, to vykresľuje veľmi pekne.
V hre jazdíte po meste v čo najkratšom čase.
Keď stihnete prejsť kým naskočí červená, ušetríte čas a získate viac bodov.
Keď sa vám to však nepodarí, stratíte ešte viac času, ako keby ste na červenej zastali.
Hra vás teda za podstúpenie istého rizika odmení, keď však riskujete príliš, potrestá vás.
Keď tínedžeri súťažia sami, ako to Steinberg nazýva v emocionálne pokojnom stave prázdnej izby, riskujú do tej miery ako dospelí.
Keď však pridáte nejakú premennú, na ktorej tínedžerovi záleží, situácia sa zmení.
Steinberg v tomto prípade pridal priateľov. Keď priniesol priateľov daného tínedžera do izby, aby sa dívali na jeho počínanie, tínedžer podstupoval dvakrát toľko rizík, keď sa snažil preletieť cez semafory, pri ktorých predtým zastal.
Medzitým jazdili dospelí s priateľom za chrbtom bez rozdielu.
Podľa Steinberga toto jasne dokazuje, že podstupovanie rizík nestúpa kvôli slabému mysleniu, ale kvôli upriameniu pozornosti na odmenu.
Nehazardovali viac, pretože náhle podcenili riziko, hovorí Steinberg.
Robili to, pretože pripisovali väčšiu dôležitosť odmene.
Výskumníci ako Steinberg a Caseyová sa domnievajú, že priklonenie sa k riziku v určovaní dôležitosti vo vzťahu cena verzus odmena si tínedžeri vybrali preto, lebo v priebehu ľudskej evolúcie poskytovala ochota podstupovať riziko v tomto období života adaptívnu výhodu.
Byť úspešným si často vyžaduje odísť z pohodlia domova a vydať sa do neistejších situácií.
Čím viac vyhľadávate niečo nové a podstupujete riziká, hovorí Bairdová, tým je to pre vás lepšie.
Toto vnímanie odmeny teda funguje ako túžba po novom vzrušení.
Vytiahne vás von z domu do nových vôd.
Steinbergova súťažná hra napovedá, že tínedžeri výrazne reagujú na odmeny spoločenského charakteru.
Fyziológia a evolučná teória ponúkajú vysvetlenia tohto správania.
Z fyziologického hľadiska dosiahne mozog počas dospievania vrchol citlivosti na dopamín, čo je neurotransmiter, ktorý, ako sa zdá, hrá dôležitú úlohu vo vnímaní odmien a pomáha pri modeloch učenia a pri rozhodovaní.
Toto pomáha vysvetliť schopnosť tínedžerov rýchlo sa učiť, ich neobyčajné vnímanie odmeny a ich horlivú, niekedy melodramatickú reakciu na úspech ako aj porážku.
Dospievajúci mozog je podobne naladený na oxytocín, ďalší neurohormón, ktorý (okrem iného) ešte viac zvyšuje atraktivitu sociálnych kontaktov.
Neurálne siete a dynamika spojená so všeobecnou odmenou a sociálnymi interakciami sa značne prekrývajú.
Zapojte jedno a často tým zapojíte aj druhé.
Zapojte ich počas dospievania a zapálite tým oheň.
Toto pomáha vysvetliť ďalšiu črtu, ktorá charakterizuje dospievanie.
Ľudia uprednostňujú spoločnosť rovesníkov počas dospievania viac než kedykoľvek predtým alebo potom.
Svojím spôsobom vyjadruje v sociálnej sfére vášeň pre rovesníkov len všeobecnú príťažlivosť tínedžerov ku všetkému novému.
Tínedžer dokáže ponúknuť tínedžerovi omnoho viac noviniek ako dôverne známa stará rodina.
Ďalším lepším dôvodom, prečo tínedžeri trávia čas s rovesníkmi, je investícia do budúcnosti a nie do minulosti.
Vstupujeme do sveta, ktorý vytvorili naši rodičia.
Väčšinu života však budeme žiť a prosperovať (alebo aj nie) vo svete riadenom a pretvorenom našimi rovesníkmi.
Poznanie, chápanie a budovanie vzťahov s nimi má teda rozhodujúci vplyv na úspech.
Spoločensky chytré zvieratá ako potkany alebo opice napríklad zvyčajne získajú najlepšie miesta alebo územia na hniezdenie, najviac jedla a vody, viac spojencov a viac sexu s lepšími a zdravšími kamarátmi.
A niet druhu, ktorý by bol spoločenskejší ako človek.
Táto výsostne ľudská vlastnosť stavia vzťahy medzi rovesníkmi na hlavnú koľaj.
Isté štúdie mozgu vlastne naznačujú, že naše mozgy reagujú na odlúčenie rovesníkov rovnako, ako reagujú na ohrozenia fyzického zdravia alebo zdrojov potravy.
Inými slovami, na neurálnej úrovni vnímame spoločenské odvrhnutie ako existenčnú hrozbu.
Keď to pochopíme, ľahšie znesieme hystériu 13-ročného, ktorého sklamal priateľ alebo skľúčenosť 15-ročného, ktorého nepozvali na párty.
Ach tí ľudia! Sťažujeme sa.
Na spoločenské vzostupy a pády reagujú akoby od nich závisel ich osud!
Majú pravdu.