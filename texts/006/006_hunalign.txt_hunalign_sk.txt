Podvedomie je podivuhodný úkaz.
Väčšinu času buď bdieme, alebo spíme. Zďaleka to však nie sú jediné stavy, ktorými naša myseľ prechádza.
Na nasledujúcich 15 stranách sa vydáme na niektoré z týchto ciest do ľudskej mysle, počnúc od hypnózy až po spánkovú paralýzu.
Poniektoré z nich znejú možno strašidelne a exoticky, no pravdou je, že mnohí z nás v určitej etape svojho života zažijú minimálne jednu z týchto príhod.
Všetky odhaľujú tvárnosť ľudskej mysle a krehkosť zmyslu pre naše vlastné ja, tu a teraz.
Užite si túto výpravu.
Myslíte si, že bdiete, avšak časť vášho mozgu spí.
Môže sa vám to diať práve teraz, hovorí Laura Spinneyová.
Začiatkom roku 2009 sa v časopise Sleep Medicine objavila záhadná správa o dvoch Talianoch, ktorí nikdy skutočne nespali.
Hoci ležali a mali zavreté oči, výsledky merania mozgovej aktivity nepreukázali žiadne signály charakteristické pre spánok.
Ich správanie bolo taktiež celkom zvláštne.
Hoci väčšinou počas svojho odpočinku nevnímali okolie, prechádzali sa, ich telá sa chveli a srdcový tep narastal.
Zvyšok času síce boli pri vedomí a vnímali, no mali silnú tendenciu podliehať halucináciám, akoby práve snívali.
Obom diagnostikovali neurodegeneratívne ochorenie zvané multisystémová atrofia.
Podľa autorov správy Roberta Vetrugna a jeho kolegov z Bolonskej univerzity v Taliansku ochorenie poškodilo ich mozog do takej miery, že dosiahli disociatívny stav, akúsi zónu šera, kedy sa hranice medzi spánkom a bdením celkom zotierajú.
Táto skutočnosť vyvracia všetko, čo sme si o spánku vždy mysleli. Marka Mahowalda, riaditeľa Regionálneho centra pre poruchy spánku v Minneapolise (Minesota) však tento fakt neprekvapil. Práve on vyvrátil dogmu, že spánok a bdenie sú dva rôzne a odlišné stavy.
Teraz je tu jasný dôkaz, že základné stavy bytia sa navzájom nevylučujú, tvrdí Mahowald.
Rozmazávanie hraníc medzi spánkom a bdením je typické práve pre disociatívny stav, no je presvedčený, že sa to môže stať každému z nás.
Ak má pravdu, budeme musieť prehodnotiť naše chápanie toho, čo vlastne spánok je a k čomu slúži.
Možno bdenie nie je fenoménom všetkého a ničoho, ako sme si doteraz mysleli.
Podľa všeobecne známych poznatkov sa zdravý človek nachádza v jednej z troch fáz vedomia: v bdelom stave, paradoxnom (REM) spánku alebo ortodoxnom (NREM) spánku.
Jednotlivé fázy sú odlišné a môžu byť rozoznané na základe snímok mozgovej aktivity meranej elektroencefalogramom (EEG).
Bdelosť je ľahké rozoznať.
Okrem faktu, že človek má otvorené oči a reaguje na podnety, jeho aktivita EEG ukazuje vlny s vysokou frekvenciou a nízkou amplitúdou.
Ortodoxný (NREM) spánok je rozdelený do štyroch fáz, z ktorých každá má svoj charakteristický EEG obraz.
Paradoxný (REM) spánok je ťažšie zachytiť, lebo podľa záznamu EEG je veľmi podobný prvej fáze ortodoxného (NREM) spánku.
Aby sa odborníci uistili, že skutočne ide o paradoxný spánok, pozorujú rýchle pohyby očí a uvoľnenie svalstva brady a čeľuste.
Mahowald nie je jediný, kto sa zaoberá týmito jasnými signálmi.
Psychiater z Pennsylvánskej univerzity vo Filadelfii David Dinges už odoprel spánok v mene vedy mnohým ľuďom.
V jednej z týchto štúdií počas druhej polovice 80.-tych rokov Dinges a jeho tím zistil, ako ľahko sa môžu jednotlivé fázy vedomia striedať.
Keď boli dobrovoľníci podrobení testom pracovnej pamäte, v ktorých mali odčítavať čísla, boli schopní urobiť s malými chybami v priemere 90 výpočtov za tri minúty.
Po 52 hodinách bez spánku ich výkon klesol na približne 70 výpočtov, pričom počet chýb sa výrazne nezmenil.
Po dvojhodinovom spánku však došlo k výraznej zmene.
Keď sme ich náhle zobudili, cítili sa síce čulí a pripravení počítať, no nedokázali urobiť čo i len jeden výpočet, hovorí Dinges.
Dokonca sa zdalo akoby stále snívali, kým sa snažili riešiť úlohu.
Spolu s množstvom nesprávnych odpovedí prichádza podnet na zamyslenie sa: Čo ak ľudia bežali rýchlejšie než normálni ľudia bežia domov.
Ľahšou formou takejto dezorientácie je spánková inercia, ktorá je v súčasnosti všeobecne známou príčinou slabosti, ktorú niektorí ľudia pociťujú po zazvonení budíka.
Akoby boli navonok prebudení, no ich mozgové funkcie ešte spia, akoby mozgové spojenia zodpovedné za vnímanie plne fungovali, no pracovná pamäť je ešte vypnutá.
Mahowald je presvedčený, že je to len jedna z mnohých porúch, ktoré možno vysvetliť ako rozpad hraníc medzi spánkom a bdením.
V tom istom vydaní časopisu Sleep Medicine vymenoval celý rad rôznych stavov ako Vetrugnov opis ľudí s disociatívnym stavom (roč. 10, s. 159).
Jednou z porúch je porucha správania v REM spánku (REM sleep behavior disorder – RBD), kedy ľudia počas REM spánku reagujú zo sna. Vtedy dochádza k prechodu z dočasnej paralýzy alebo kataplexie, ktoré zvyčajne sprevádzajú túto poruchu, k plnej mobilite a bdelosti.
Pri spánkovej paralýze dochádza k pravému opaku.
V tomto štádiu prechádza kataplexia do stavu bdelosti, kedy sa človek po prebudení nedokáže hýbať.
Tento zvláštny jav zažilo odhadom už vyše 40 % ľudí.
Prekvapivo bežné sú aj hypnagogické halucinácie – zmyslové obrazy, ktoré sa objavujú na prahu spánku, kedy snový komponent paradoxného spánku prechádza do bdelého stavu.
Mahowaldov zoznam zahŕňa taktiež námesačnosť, nočný teror a narkolepsiu, čo je vrodená nestabilita v rozoznávaní hraníc medzi bdelosťou a spánkom, ktorá zahŕňa prudké striedanie jednotlivých fáz s tendenciou zaspať uprostred vety.
Zoznam zahŕňa aj také sporné témy ako zážitky blízkosti smrti a únosy mimozemšťanmi.
Podľa Mahowalda nie je náhoda, že únosy mimozemšťanmi sa takmer vždy vyskytujú v polohe ležmo počas prechodu z bdelého stavu do spánku.
Spánok je vysoko komplexný stav, v ktorom musia byť zmeny v zmyslovom, svalovom, hormonálnom a nervovom systéme vzájomne koordinované k navodeniu bdelého stavu.
Keď sa nad tým zamyslíte, u miliardy ľudí na svete dochádza každých 24 hodín nespočetne veľakrát k striedaniu medzi jednotlivými fázami bdelosti, paradoxného (REM) a ortodoxného (NREM) spánku.
Presnosť tohto striedania je priam udivujúca, hovorí Mahowald.
Táto presnosť svedčí o existencii akejsi prispôsobivej sily, ktorá nás udržiava buď v jednej, alebo druhej fáze.
Tiež si však myslí, že disociatívny stav, teda prítomnosť viac ako jedného bdelého stavu súčasne, je bežnejší než sa zdal.
Hranice medzi spánkom a bdením sú obzvlášť nejasné po odoprení spánku.
Približne pred pätnástimi rokmi si Dinges uvedomil, že hoci jeho dobrovoľníci ochudobnení o spánok pôsobili bdelo, v skutočnosti zažívali krátkodobé mikrospánky alebo výpadky vedomia.
Od tej doby zistil, že tieto letmé zdriemnutia trvajú v priemere od pol sekundy až do dvoch sekúnd a sú tým frekventovanejšie, čím väčší nedostatok spánku máme, až kým už viac nedokážeme byť hore a zaspíme.
Dinges ich vníma ako určitý boj medzi nervovým systémom, ktorý sa snaží spustiť spánok, a ostatnými systémami, ktoré sa snažia udržať stav bdenia.
Tieto tvrdenia sa zhodujú s myšlienkami Jamesa Kruegera z Washingtonskej štátnej univerzity v Pullmane, ktorý tvrdí, že jednotlivé spracovateľské jednotky v mozgu, známe ako kortikálne stĺpce, zaspia nezávisle od seba po tom, čo sa unavia.
Podľa neho k striedaniu bdelého stavu a spánku dochádza vtedy, keď je väčšina stĺpcov buď v jednom, alebo druhom štádiu (Nature Reviews Neuroscience, roč. 9, s. 910).
Krueger verí, že táto mozaika spánku vysvetľuje spánkovú inerciu a námesačnosť.
Niektorí ľudia podliehajú mikrospánkom ľahšie než druhí.
Výskum jeho kolegov z roku 2007 ukázal, že existujú výrazné rozdiely v ľudskej schopnosti odolávať spánku pri únave.
V skupine zdravých dospelých ľudí s dostatkom spánku sú rozdiely v čulosti nepatrné.
Akonáhle však vyprovokujeme systém odoprením spánku, dochádza k väčším a väčším zmenám, hovorí Krueger (Journal of Sleep Research, roč. 116, s. 170).
Týka sa to všetkých, najmä však ľudí s takou profesiou, pri ktorej je udržanie bdelého stavu otázkou života a smrti (pozri Základná kontrola majora Toma).
Ak jazdíte po diaľnici rýchlosťou 100 kilometrov za hodinu a dostanete krátky výpadok vedomia, vaše prsty sa na volante uvoľnia a odkloníte sa na ceste o 4 stupne, hovorí Dinges.
Stačia dve sekundy na úplné vybočenie z trate.
Vyše 20 percent dopravných nehôd súvisí s únavou.
Zobrazenia mozgu odhalili duševný rezervný systém u ľudí, ktorí dokážu zotrvať v bdelosti aj po tom, čo im bol odoprený spánok (Journal of Neuroscience, roč. 29, s. 7848).
Kým u ostatných ľudí bola mozgová aktivita pri únave znížená, ľudia odolní voči spánku dokážu udržať úroveň mozgovej aktivity.
Zaujímavý je aj fakt, že títo ľudia dokážu spustiť nové centrá, ktoré im pomáhajú kompenzovať dlhý čas bez spánku.
Týchto respondentov vybrali do výskumu kvôli špecifickej genetickej informácii objavenej u asi 40 % ľudí, ktorá podľa všetkého súvisí s odolnosťou voči zaspaniu aj po odoprení spánku.
Zdá sa, že títo ľudia sú menej náchylní voči disociovanému stavu, hoci to ešte nie je vedecky preukázané.
Ďalšia skupina ľudí, ktorí v porovnaní s druhými vyzerajú viac čulo, sú ľudia trpiaci primárnou insomniou, ktorá nesúvisí so žiadnym iným stavom.
Existuje dôkaz, ktorý poukazuje na to, že títo ľudia sú v neustálom stave nadmernej aktivity, majú relatívne vysoké metabolické tempo a vysokú hladinu stresového hormónu kortizolu.
Akoby niekto jednoducho spúšťal 24 hodín denne ich aktivitu, a teda sú čulí nielen v noci, no ešte viac cez deň, hovorí Mahowald.
Teória nejasných hraníc medzi spánkom a bdelosťou sa začína plno akceptovať a výskumníci ďalej hľadajú nové spôsoby na zachytenie letmých spánkov a kolísania v mozgu.
Napríklad neurovedec Giulio Tononi z Wisconsinskej univerzity v Madisone sleduje mozog ľudí počas spánku, pričom používa EEG s 256 elektródami namiesto zvyčajných 32, aby tak zvýšil priestorové rozloženie a tým uľahčil možnosť zachytiť mozog v momente chvíľkového spánku.
Podľa Tononiho je mikrospánok len špičkou ľadovca.
Obzvlášť sa zaoberá možnosťou, že niektoré časti nášho mozgu sa môžu vypnúť bez toho, aby sme si to vôbec uvedomili.
V mnohých ohľadoch je to akoby ste zažili dočasnú mentálnu poruchu a pritom o tom nikto, vrátane vás, nemusí ani vedieť, hovorí.
Ako príklad možno uviesť zábudlivosť a fantazírovanie, rovnako ako aj abnormálne, či dokonca kriminálne správanie (Pozri Keď zločin nie je zločinom).
Medzitým začal Pierre Maquet z Univerzity Liège v Belgicku používať fMRI 1, aby zaznamenal obrazy mozgovej aktivity počas rozličných štádií spánku.
Jeho tím postupne odhaľuje, že rozdiely medzi spánkom a bdelým stavom vyzerajú úplne inak pri porovnávaní obrazov zachytávajúcich aktivitu celého mozgu (vrátane hlbokých štruktúr), kým EEG meria aktivitu len v niekoľkocentimetrovej vonkajšej vrstve kortexu.
Spolu s týmito metódami prichádza aj nádej, že sa konečne objasní taká diskutovaná otázka, akou je funkcia spánku.
Podľa hlavnej teórie je spánok dôležitý pre konsolidáciu pamäte.
Stále však zostáva nevyjasnená otázka, prečo sa u dvoch Talianov s disociatívnym stavom neprejavil žiaden deficit v pamäti, a to aj napriek kompletnému rozpadu oboch fáz REM a NREM spánku.
Prispieva tento fakt len k názoru, že spánok nemá žiaden iný účel iba šetriť našu energiu a udržať nás v bezpečí (New Scientist 15 marec 2008, s. 30)?
Alebo to znamená, že títo ľudia v skutočnosti zažili istý druh mozaikového spánku, tak ako tvrdí Mahowald?
Táto otázka môže byť konečne vyriešená vďaka jasnejším definíciám spánku a bdenia a citlivejším nástrojom na ich meranie.
V roku 1988 bol 23-ročný Kanaďan Kenneth Parks súdený za vraždu a pokus o vraždu svojich svokrovcov.
Počas jednej noci minulého roka sadol do auta a prešiel cez mesto 23 kilometrov až k ich domu, kde ich napadol s nožom a montážnou pákou na pneumatiky.
Bol úplne zbavený viny na základe tvrdenia, že v danom čase bol námesačný.
Odvtedy sa mnohí obhajcovia odvolávajú na parasomniu – starší názov pre poruchy týkajúce sa čiastočného prebudenia počas spánku. Tento termín je v súčasnosti využívaný zväčša v oblasti práva.
Mark Pressman z Nemocnice Lankenau vo Wynnewood v Pennsylvánií odhaduje, že každoročne je tento dôvod použitý na obranu v piatich až desiatich prípadoch po celom svete.
Zložitosť celej situácie ohľadom trestnej zodpovednosti týmto len narastá a je zdrojom neutíchajúcich sporov medzi právnikmi.
Jedna z najspornejších oblastí sa týka mužov obvinených zo sexuálneho napadnutia, ktorí sa odvolávajú na nevedomú sexuálnu aktivitu počas spánku, tzv. sexomniu (New Scientist, 28. október 2006, s. 40).
Sexomnia je kolísanie medzi námesačnosťou a vedomým stavom.
K rozporu dochádza vtedy, keď sa títo násilníci odvolávajú na požitie veľkého množstva alkoholu, ktoré vyvolalo sexomniu.
V niektorých prípadoch s takýmito alibi na súde skutočne obstoja.
Spolu s mojimi kolegami sme zásadne proti ospravedlňovaniu týchto činov, a to z toho dôvodu, že neexistuje žiaden vedecký dôkaz o tom, že ťažká intoxikácia vyvoláva námesačnosť, tvrdí Pressman.
Zároveň pripúšťa, že táto oblasť práva je veľmi zložitá najmä preto, lebo nie je možné na základe výskumu objasniť, čo sa odohrávalo v hlave násilníka počas jednej noci v minulosti.
Piloti komerčných letov a iní profesionáli, ktorých práca si vyžaduje vysokú ostražitosť, musia občas prejsť testom udržiavania bdelosti.
Musia sedieť v pohodlnom kresle s tlmeným osvetlením a zotrvať v bdelosti po dobu 40 minút. Táto procedúra sa opakuje štyrikrát v priebehu ôsmich hodín.
Ak by zaspali, EEG by zachytil pohyb očí a uvoľnenie čeľuste.
Sú to však len čiastočné opatrenia a v každom prípade ľudia s takouto profesiou majú vysokú motiváciu nezaspať.
Odborníci na spánok pripúšťajú, že je potrebné vykonať citlivejší test a David Dinges z Pennsylvánskej univerzity vo Filadelfií tvrdí, že takýto test má.
Je ním jeho test časovej reakcie, v ktorom dotyčné osoby musia opakovane reagovať na blikanie svetla stláčaním tlačidla.
Dinges Tvrdí, že toto psychomotorické testovanie stavu bdelosti je neuveriteľne citlivé na zistenie nestability v rozoznávaní hraníc medzi bdením a spánkom.
Skrátená verzia bola v júli vyslaná do Medzinárodnej vesmírnej stanice ISS, kde ju astronauti mohli otestovať.
Ak sa potvrdí, že tento test dokáže presne odhaliť ich schopnosť vykonávať danú prácu, čoskoro môže byť aplikovaný na pilotov, pracovníkov jadrových elektrární a ostatných pracovníkov, ktorí majú v rukách osudy druhých ľudí.
Bežný spôsob rozoznávania bdelého stavu od ortodoxného a paradoxného spánku je hľadanie charakteristických vzorcov mozgovej aktivity pomocou prístroja EEG, ktorý meria elektrickú aktivitu v niekoľkomilimetrovej vonkajšej vrstve kortexu.
Laura Spinneyová je švajčiarska spisovateľka z Lausanne. Je prekvapivo ľahké stratiť počas mimotelového zážitku kontakt s vaším fyzickým bytím, hovorí Anil Ananthaswamy.
Muž sa zobudil a cítil sa slabo.
Keď vstal a otočil sa, videl svoje telo ležať na posteli.
Zakričal na svoje spiace telo, zatriasol ním a skočil naňho.
Neskôr cítil, že opäť leží v posteli, no teraz videl seba ako stojí pri posteli a trasie svojím telom.
Šokovaný vyskočil z okna.
Jeho izba bola na treťom poschodí.
Neskôr ho našli ťažko zraneného.
To, čo prežil tento 21-ročný mladík bol mimotelový zážitok, jeden z najzvláštnejších stavov vedomia.
Spúšťačom bola zrejme jeho epilepsia (Journal of Neurology, Neurosurgery and Psychiatry, roč. 57, s. 838).
Nechcel spáchať samovraždu, hovorí neuropsychológ Peter Brugger zo švajčiarskej univerzitnej nemocnice v Zürichu.
Vyskočil preto, aby našiel spojku medzi jeho telom a svojím ja.
Zrejme konal skratovo.
V priebehu 15 rokov po uplynutí tohto dramatického incidentu Brugger spolu s ostatnými prešli dlhú cestu cestu k pochopeniu mimotelových zážitkov.
Presnejšie určili príčiny nesprávneho fungovania špecifickej oblasti mozgu a teraz riešia otázku, ako môžu tieto poruchy viesť k takmer nadprirodzeným zážitkom, kedy opustíme vlastné telo a sledujeme ho zvonka.
Tiež využívajú mimotelové zážitky v súvislosti s riešením dlhodobého problému: ako dokážeme vytvoriť a udržať si zmysel pre svoje vlastné ja.
Celú situáciu zdramatizovali aj autori ako Dostojevský, Wilde, de Maupassant and Poe, z ktorých niektorí písali o mimotelových zážitkoch z vlastnej skúsenosti ako o zážitkoch väčšinou spojených s epilepsiou, migrénou, mŕtvicou, nádorom v mozgu, užívaním drog alebo dokonca zážitkom blízko smrti.
Zároveň je však bežné, že mimotelový zážitok môžu mať aj ľudia bez akýchkoľvek zreteľných neurologických porúch.
Takýto stav zažije počas svojho života odhadom asi 5 % zdravých ľudí.
Ako presne môžeme definovať mimotelový stav?
Nedávna definícia odhalila, že daný stav zahŕňa niekoľko nezvyčajných skúseností.
Najmenej závažná z nich je doppelgänger (dvojník): cítite prítomnosť osoby, alebo vidíte osobu, o ktorej viete, že ste to vy, hoci vy ste stále vo svojom tele.
Tento stav často prechádza do ďalšieho štádia, kedy váš zmysel pre vaše vlastné ja putuje medzi vaším skutočným telom a vaším dvojníkom.
Presne to sa prihodilo Bruggerovmu mladému pacientovi.
Nakoniec vaše druhé ja celkom opúšťa vaše telo a sleduje ho zvonka, často z vyvýšenej polohy, akou je napríklad strop.
Takéto odlúčenie je najzvláštnejší prejav mimotelového zážitku, hovorí Olaf Blanke, neurológ zo Švajčiarskeho federálneho technologického inštitútu v Lausanne.
Prekvapivo príjemné
Niektoré mimotelové zážitky zahŕňajú len jedno z týchto štádií, iné všetky tri postupne.
Je zvláštne, že mnohí ľudia tieto zážitky opísali ako príjemné.
Čo sa teda mohlo diať v mozgu, ktorý vytvoril tak zdanlivo nemožný vnem?
Prvá hmatateľná stopa sa objavila v roku 2002, kedy Blankov výskumný tím náhodne prišiel na to, ako privodiť úplný mimotelový zážitok.
Práve vykonávali operáciu mozgu 43-ročnej ženy s vážnou epilepsiou, aby určili, ktorú časť jej mozgu musia za účelom liečby odstrániť.
Po stimulácií tzv. temporoparietálneho spojenia v oblasti pri temene hlavy žena oznámila, že sa vznášala nad jej vlastným telom a pozerala sa naň.
Táto situácia má neurologický význam.
Temporoparietálne spojenie spracováva zrakové a hmatové signály, rovnováhu a priestorové informácie z vnútorného ucha a proprioceptívne vnemy z kĺbov, šliach a svalov, vďaka ktorým vieme rozlíšiť vzájomnú polohu jednotlivých častí nášho tela.
Jeho úlohou je spojiť tieto informácie, aby vytvorili pocit sebauvedomenia: zmysel pre vnímanie polohy svojho tela, schopnosť odlíšiť ho od okolia a rozlíšiť, kde sa končí a kde začína zvyšok sveta.
Blanke a jeho kolegovia predpokladali, že mimotelový stav nastáva vtedy, keď z akéhosi dôvodu temporoparietálne spojenie zlyhá a prestane správne fungovať (Nature, roč. 419, s. 269).
Neskôr väčšie množstvo dôkazov ukázalo, že nesprávne fungovanie temporoparietálneho spojenia tvorí gro mimotelového stavu.
V roku 2007 sa napríklad Dirk De Ridder z belgickej Univerzitnej nemocnice v Antwerpách snažil pomôcť 63-ročnému mužovi s ťažkou formou tinitu.
V poslednom pokuse o utíšenie hučania v ušiach Ridderov tím pacientovi implantoval elektródy blízko jeho temporoparietálnej oblasti, čo síce pacientov tinitus nevyliečilo, no takmer mu to privodilo mimotelový stav: cítil, ako sa jeho druhé ja posunulo o 50 centimetrov dozadu a potom vľavo od jeho tela.
Tento pocit trval viac než 15 sekúnd, čo je dostatočne dlho na zachytenie PET snímky jeho mozgu.
Tím samozrejme zistil, že temporoparietálne spojenie bolo počas tejto skúsenosti aktivované.
Poznatky o neurologických poruchách či operáciách sú síce široké, avšak nemožno ich brať relevantne, keďže takéto prípady sú ojedinelé.
Požiadavka rozsiahlejších štúdií viedla Blanka a jeho tím používať techniku zvanú úlohy transformácie vlastného tela, aby prinútili mozog pracovať tak, ako počas mimotelového stavu.
V týchto experimentoch sú účastníkom zobrazované záblesky postavičiek s rukavicou na jednej ruke.
Niektoré z týchto postavičiek sú otočené k účastníkovi tvárou, iné chrbtom (všimnite si diagram nižšie).
Úlohou je predstaviť si seba v pozícií kreslenej postavičky a cvičiť s tou rukou, na ktorej je rukavica.
Môže sa vám stať, že sa v mysli otáčate spolu so striedajúcimi sa postavičkami.
Počas vykonávania týchto úloh výskumníci mapovali u dobrovoľníkov mozgovú aktivitu s EEG prístrojom a zistili, že temporoparietálne spojenie sa aktivovalo vtedy, keď si dobrovoľníci predstavili samých seba v mimotelovej pozícií, a teda pozícií inej, než sa v danej chvíli nachádzali.
Tím tiež aktivoval temporoparietálne spojenie pomocou transkraniálnej magnetickej stimulácie, neinvazívnej techniky, ktorá dočasne vyradí z funkcie niektoré časti mozgu.
Dobrovoľníkom s porušeným temporoparietálnym spojením trvalo omnoho dlhšie vykonávať úlohy transformácie vlastného tela (The Journal of Neuroscience, roč. 25, s. 550).
Ostatné časti v mozgu, vrátane častí blízko temporoparietálneho spojenia, tiež preukazujú aktivitu.
Všeobecná zhoda nastáva vtedy, keď tieto oblasti fungujú správne a cítime sa ako vo svojom tele.
No akonáhle sa porušia, náš cit pre vnímanie vlastného tela sa vytráca.
To však nevysvetľuje zvláštnu záhadu mimotelového zážitku.
Je veľkou hádankou, prečo si ľudia v mimotelovej pozícií predstavujú nielen ich vlastné telo, ale aj veci okolo nich, ako napríklad druhých ľudí, hovorí Brugger.
Odkiaľ pochádza táto informácia?
Jedna skupina dôkazov súvisí s tzv. spánkovou paralýzou, kedy sa zdravý človek nemôže hýbať, akoby práve spal, a to aj napriek tomu, že nespí (Pozri Zóna šera).
Allan Cheyne z kanadskej Univerzity of Waterloo v Ontáriu počas prieskumu na vzorke takmer 12 000 ľudí so spánkovou paralýzou zistil, že mnohí z nich nahlásili dojmy podobné mimotelovým zážitkom.
Medzi nimi boli javy ako vznášanie sa nad vlastným telom, sledovanie ho a otáčanie sa za ním.
Cheyne tvrdí, že príčinou môže byť rozpor medzi informáciami v mozgu.
Počas spánkovej paralýzy je možné dosiahnuť stav podobný REM spánku, kedy sa v snoch hýbete alebo lietate.
Za týchto okolností vnímate pohyb, no mozog si uvedomuje, že vaše telo sa nemôže hýbať.
Mozog v snahe vyriešiť tento spor medzi zmyslami pozastaví cit pre vnímanie nášho vlastného ja (Cortex, roč. 45, s. 201).
Mozog to rieši tak, že rozdelí naše ja od tela.
Zdá sa, že naše ja ide s pohybom, zatiaľ čo telo zostáva v úzadí, hovorí Cheyne.
Možno sú podobné zmyslové rozpory príčinou klasického mimotelového zážitku.
Medzitým Brugger na základe tvrdení jedného z jeho pacientov, ktorý zažil mimotelový stav, upozorňuje na fakt, že niekto dokáže vidieť veci aj vtedy, keď má zavreté oči.
Pacientov otec, ktorý sedel pri jeho posteli, tvrdí, že chlapec mal zavreté oči.
Mladík neskôr povedal, že videl z perspektívy nad posteľou, ako ide otec do kúpeľne, vracia sa s vlhkým uterákom a utiera mu čelo.
Pacient zrejme počul svojho otca odkráčať do kúpeľne, kde púšťal vodu a musel cítiť na hlave vlhký uterák.
Brugger sa domnieva, že jeho mozog premenil tieto stimuly do vizuálnej podoby podobne ako počas synestézie, čo však stále nevysvetľuje perspektívu zvonka.
Nie je jasné, ako to mozog vytvára, hovorí kognitívny filozof Thomas Metzinger z nemeckej Univerzity Johannesa Gutenberga v Mainze.
Metzinger uvádza teóriu.
Spomeňte si na nejaký zážitok z nedávnej dovolenky.
Predstavujete si ju z pohľadu prvej osoby alebo z pohľadu tretej osoby s vami na scéne?
Pre väčšinu z nás prekvapivo platí druhá možnosť.
Pri kódovaní vizuálnych spomienok používa mozog vonkajšiu perspektívu, hovorí Metzinger.
Nevieme povedať prečo a ako, ale ak mozog počas mimotelovej skúsenosti čerpá z takejto databázy, môže byť prostriedkom pre vnímanie seba z vonkajšej perspektívy.
Bez ohľadu na tento mechanizmus skúmanie mimotelových skúseností so sebou prináša prísľub pomoci s riešením vážnej otázky z oblasti neurovedy a filozofie: ako sa vytvára vedomie vlastného ja?
Je viac než jasné, že máme zmysel pre vlastné ja, ktoré väčšinu času prebýva v našom tele.
No z mimotelových skúseností je tiež jasné, že zmysel pre ja sa môže zdanlivo oddeliť od nášho fyzického bytia.
Ako sú teda naše ja a naše telo prepojené?
Na zodpovedanie tejto otázky začal Metzinger spolupracovať s Blankom a jeho kolegami na experimente súvisiacom s mimotelovými zážitkami.
Experiment vykonávali na zdravých dobrovoľníkoch. Každého dobrovoľníka natáčali zozadu a obraz im premietali na obrazovke pripevnenej k ich hlave v dvojmetrovej vzdialenosti.
Experimentátori ich potom udreli do chrbta, čo u nich vyvolalo pocit, akoby udreli ich virtuálne ja.
To spôsobilo zmyslový konflikt a viacerí mali pocit, že ich zmysel pre vlastné ja prechádza z fyzického tela do virtuálneho ja (Science, roč. 317, s. 1096).
Pre Metzingera sú tieto experimenty dôkazom, že vedomie vlastného ja je späté s pocitom vlastnenia tela, no je v tom viac než len o obyčajný pocit stelesnenia.
Pocit vlastného ja má mnoho zložiek, hovorí Metzinger.
Snažíme sa ich postupne poskladať, staviame tehlu po tehle.
Toto je len začiatok.
V úlohách transformácie vlastného tela sú účastníkom na obrazovke premietané záblesky kreslených postavičiek, ktoré sa každú sekundu striedajú vždy po jednej v náhodnom poradí.
Úlohou dobrovoľníkov je predstaviť si seba v pozícií kreslenej postavičky a cvičiť s tou rukou, na ktorej je rukavica.
Úloha si vyžaduje, že účastníci sa musia akoby otáčať v priestore a tým vzniká obraz mozgovej aktivity podobný obrazu mimotelového stavu.
Anil Ananthaswamy je prispievajúci redaktor časopisu New Scientist.
Hypnóza Pozrite sa mi do očí môže odhaliť nezvyčajné spôsoby zlého fungovania nášho mozgu, hovorí Nicola Jonesová.
Práve mi idú znehybniť ľavú nohu, neznáma sila prevezme kontrolu nad mojím ramenom a je dosť možné, že oslepnem.
Priznávam, že som trocha nervózna, no zároveň dúfam, že to všetko bude fungovať.
Tieto ujmy na mojom tele nespôsobí skalpel, ale hypnóza.
Môj hypnotizér David Oakley ma uisťuje, že ak sa objavia účinky, budú len dočasné.
Toto všetko sa vykonáva v záujme vedy.
Oakley je bývalý profesor Londýnskej univerzity.
Ako jeden z mála výskumníkov dúfa, že ak ľudia začnú brať hypnózu vážne, prestane sa vnímať ako akási šarlatánska veda (Pozri Čo je hypnóza?).
Myslím si, že hypnóza je všeobecne odmietaná a podceňovaná, hovorí Irvin Kirsch, psychológ z Univerzity v Hulle, Spojené Kráľovstvo.
Čiastočne za to môžu strašné príbehy zverejnené v knihách a filmoch, vďaka ktorým ľudia vnímajú hypnózu ako čudný a neuveriteľný jav, z ktorého si ešte stále mnoho ľudí robí posmech.
Oakley sa snaží nielen napraviť reputáciu hypnózy, ale aj zlepšiť chápanie niektorých najzvláštnejších neurologických otázok.
Pointou je privodiť pomocou hypnózy symptómy inak zdravým ľuďom.
To umožňuje, že sa symptómy u tzv. virtuálnych pacientov spúšťajú a miznú doslova lusknutím prstov, vďaka čomu sa ľahšie skúma abnormálna mozgová aktivita zodpovedná za ich vznik.
Je to ako spätné inžinierstvo, hovorí Peter Halligan, neuropsychológ z Cardiffskej univerzity (Spojené Kráľovstvo), ktorý pracuje s Oakleym.
Až keď sa veci pokazia, začnete si vážiť príslušný mechanizmus.
V tomto experimente sa Halligan a Oakley zamerali na rad abnormálnych stavov, ako hysterická slepota (človek nevidí napriek tomu, že jeho oči ani mozog nepreukazujú žiadne známky poškodenia), hysterická paralýza (neschopnosť hýbať časťou tela aj napriek tomu, že človek nemá žiadne zranenie, pričom danou končatinou môže počas spánku hýbať), prospagnózia (neschopnosť rozoznávať tváre aj napriek tomu, že zrak je poriadku), syndróm cudzej končatiny (pocit, že ruka alebo noha sa hýbe sama od seba), obmedzenosť zrakového vnímania (človek vníma zrakové pole iba z polovice) a Capgrasov syndróm (viera, že blízku osobu nahradil podvodník).
Výskumníci veria, že všetky tieto stavy môžu byť u zdravých ľudí navodené pomocou hypnózy.
Mnohé z nich sú somatoformné poruchy, kedy sa u ľudí rozvíjajú fyzické symptómy bez zjavných fyzických príčin.
Všetky tieto prípady sú ojedinelé a často sa objavujú u ľudí trpiacich inými problémami, akými sú depresia či schizofrénia, čo sťažuje výskum.
Aby som zistila, aké sú tieto stavy a aký je to pocit byť zhypnotizovaný, prišla som, hoci trocha znepokojená, až na psychologickú fakultu University College London.
Kým sedíme v obyčajnej kancelárií, Oakley ma oboznamuje s relaxačnou procedúrou. Začína sa tým, že mi povie, aby som si predstavila známe, obľúbené miesto.
Onedlho sa cítim presne ako na konci hodiny jogy – uvoľnená a pokojná.
Myslela som si, že sa budem cítiť slabá a omámená, alebo že možno zabudnem, kde som, no stále počujem ruch z ulice a cítim sa normálne.
Potom Oakley prikáže, aby moja ľavá noha znehybnela a ja v nej naozaj cítim mravčenie, začína mi tŕpnuť.
Som prekvapená, ale poddám sa tomu.
Keď ma požiada, aby som zdvihla nohu, dokážem ju zdvihnúť ale iba pomaly, nemotorne a s ťažkosťou.
Znamená to, že metóda čiastočne zabrala, pravdepodobne som tesne nad priemernou hranicou zhypnotizovania, hovorí Oakley (pozri Do akej miery ste zhypnotizovateľný?).
Ak by som patrila medzi tých 10 % ľudí s vysokou mierou zhypnotizovania, prestala by som vnímať zvuky z ulice a nedokázala by som vôbec zdvihnúť nohu.
Hypnotická elita Julia Russellová, učiteľka v škole a Oakleyho bývalá študentka, je jednou z hypnotickej elity.
Russellová sa zúčastnila jedného z Oakleyho nedávnych experimentov týkajúcich sa syndrómu cudzej končatiny.
Jeden zážitok opisuje ako dosť nevšedný.
Počas hypnózy hýbali jej rukou, spočiatku manuálne.
Potom jej vnukli myšlienku, že v miestnosti sa zjaví experimentátorka, ktorá chce, aby sa jej ruka pohla.
Keď sa experimentátorka objavila, Russelova údajne zažila celkom zvláštny pocit.
Išlo to úplne mimo mňa.
Chcela, aby sa moja ruka pohla, tak sa pohla, pričom ja som sa vôbec na tomto pohybe nepodieľala, hovorí.
Akoby jej myšlienky priamo ovplyvňovali moje správanie, bez môjho zásahu.
Môže aktivita zhypnotizovaného mozgu naozaj napodobňovať stavy, ktoré prebiehajú počas skutočných porúch?
Ak aj áno, čo sa z toho môžeme naučiť?
Oakley a Halligan sú presvedčení, že ich virtuálni pacienti prežívajú podobné zmeny v mozgu ako ľudia so skutočnými poruchami.
Halligan rozpráva o tom, ako raz pomocou sugescie privodili u dobrovoľníka stav obmedzenosti zrakovej vnímavosti, kedy ľavá časť jeho zrakového poľa prestala existovať.
Potom ho požiadali, aby opísal obraz pomocou niekoľkých predmetov rozptýlených po strane.
Väčšina zhypnotizovaných ľudí by po týchto inštrukciách opísala iba predmety z pravej časti strany, tak ako to robí aj väčšina skutočných pacientov trpiacich obmedzenosťou zrakovej vnímavosti.
Tento dobrovoľník však nakreslil pravú stranu každého predmetu na strane.
Niečo také by ste nečakali, hoci sa to stáva aj skutočným pacientom, hovorí Halligan.
V mozgu podľa jeho slov vzniká podobnosť.
Halligan spolu s kolegami uspal 12 vysoko zhypnotizovateľných študentov.
Niektorým študentom vsugerovali, že ich ľavá noha ostane paralyzovaná, druhí to mali iba predstierať.
Sľúbili im odmenu, ak dokážu obalamutiť vyšetrovateľa, ktorý nevedel, v ktorej skupine dobrovoľníkov sa nachádza.
Nevedel teda, kto paralýzu iba predstiera, až kým neuvidel obrazy mozgovej aktivity dobrovoľníkov, ktoré sa jednoznačne líšili.
U jedincov pod hypnotickou paralýzou bol pravý orbitofrontálny kortex jednou z vysoko-aktívnych, až rozsvietených oblastí mozgu. Táto oblasť je považovaná za oblasť zadržiavania emócií a podľa záznamov sa aktivuje aj pri hysterickej paralýze.
Yann Cojan zo ženevskej univerzity vo Švajčiarsku sa nedávno pokúšal o podobný experiment, kedy bola ľavá ruka dobrovoľníkov paralyzovaná za pomoci hypnózy.
Spolu s kolegami zistili, že mozgové snímky u dobrovoľníkov, ktorí hypnózu len predstierali, sú odlišné.
Rovnaký, no zároveň iný
Určité rozdiely boli zaznamenané v oboch skupinách – ako u ľudí pod hypnotickou paralýzou, tak aj a u ľudí trpiacich skutočnou hysterickou paralýzou.
Cojan, ktorý zaznamenal väčšie rozdiely než Halligan, si myslí, že hoci je tento fakt z pohľadu výskumu zaujímavý, je len malá pravdepodobnosť, že hypnóza poskytne ľuďom so skutočnými poruchami lekársky relevantné výsledky.
Aj napriek tomu ich výskumy viedli k niekoľkým zaujímavým záverom.
Napríklad sa zistilo, že tie mozgové aktivity, ktoré sú väčšinou spojené s úmyselným zákazom pohybu, sa neaktivizujú u ľudí s hysterickou paralýzou a rovnako ani u zhypnotizovaných dobrovoľníkov. Tento fakt svedčí o tom, že v tomto prípade sa naozaj nehýbu preto, lebo nemôžu a nie preto, lebo nechcú.
Zatiaľ je otázne, či podobné výskumy pomôžu v rozvoji liečby pre pacientov.
Najúčinnejšie by zrejme bolo jednoducho ľudí presvedčiť, že dané stavy sú reálne.
Títo pacienti sa môžu v zdravotníctve stretnúť s rôznymi pejoratívnymi vyjadreniami typu - všetko je len vo vašej hlave, hovorí Antony Feinstein zo zdravotníckeho centra Sunnybrook Health Sciences Centre v Toronte, Kanade.
Hovoríme: áno, všetko je vo vašej hlave, pretože aj váš mozog je vo vašej hlave.
Máme možnosť ukázať doktorom aj pacientom, ako vážne treba tieto stavy brať a práve to je dôležitý krok vpred.
V súčasnosti liečba porúch zahŕňa terapiu rozprávaním, hypnotickú sugesciu na uľavenie od symptómov či dokonca psychoterapiu, čo niekedy funguje pre človeka ako dôvod na to, aby sa cítil lepšie.
V mnohých prípadoch sú tieto postupy bezúspešné.
Dôležité je lepšie porozumieť tým mozgovým štruktúram, ktoré prestali správne fungovať, čo by mohlo priamo ovplyvniť smer budúcej terapie.
Až keď pochopíme systém fungovania, pochopíme i to, ako s ním zaobchádzať, hovorí Halligan.
Opäť v kresle hypnotizéra prechádza Oakley k ďalšej virtuálnej poruche, kedy mi vsugeruje pocit, že moja pravá ruka sa zdvihne pomocou balóna, čo sa malo jemne podobať na syndróm cudzej končatiny.
Moje zápästie sa trocha nadvihne.
Neskôr mi prikáže, že ak otvorím oči, nebudem vidieť nič z ľavej časti zrakového poľa, čím chcel navodiť obmedzenosť zrakového poľa.
So zvedavosťou pomaly otváram oči, no vidím celkom normálne.
Som trocha sklamaná, no Oakley mi hovorí, že dokonca vysoko zhypnotizovateľní ľudia zriedkakedy zažijú tento úkaz.
Zdá sa, že čas je to jediné, o čo som prišla. Keď sa ma Oakley opýta, ako dlho som podľa mňa bola pod vplyvom hypnózy, odpovedám, okolo 20 minút.
Usmeje sa a povie, že to trvalo viac než hodinu.
Hovorí, že časová kompresia je normálny vedľajší účinok hypnózy.
Hoci som nezažila úplný syndróm cudzej končatiny ani obmedzenosť zrakovej vnímavosti, môj názor na hypnózu sa zmenil.
Po tom, čo som ju zažila na vlastnej koži, som viac presvedčená o jej sile.
Hoci nevylučujem, že mi Oakley túto myšlienku vsugeroval, kým som bola Nicolou Jonesovou - kanadskou spisovateľkou so sídlom vo Vancouvri.
Čo je hypnóza? Niektorí hovoria, že hypnóza nie je nič viac než naprogramované chovanie.
V niektorých prípadoch to môže byť pravda, no odmietaním hypnózy sa značne podceňuje jej sila, tak ako sa podceňuje aj placebo efekt tvrdením, že je to len tabletka cukru, pričom sa zabúda na fakt, že niekomu môže pomôcť.
David Oakley, bývalý profesor z Londýnskej univerzity hovorí, že pacienti s vážnymi popáleninami, z ktorých niektorých dohnala bolesť aj napriek podaniu morfia až k psychotickým stavom, sa upokojili práve počas hypnózy.
Keď ide psychológ Michael Nash z Univerzity Tennessee v Knoxville k zubárovi kvôli malému vŕtaniu, vyhýba sa anestézii a radšej uprednostní autohypnózu.
Môj zubár je vždy unesený, hovorí.
Od roku 1996 Národný ústav zdravia v Bethesde (Maryland) považuje hypnózu za efektívnu metódu tlmenia bolesti, a nedávne metaanalýzy potvrdili jej využitie v chirurgií.
Niektoré štúdie ukázali, že hypnóza môže pôsobiť proti bolesti účinnejšie než placebo tabletky.
Amir Raz z kanadskej Univerzity McGill v Montreale preukázal ďalší významný účinok hypnózy, ktorý často umlčí kritikov presvedčených o tom, že zhypnotizovaní dobrovoľníci to iba predstierajú.
Vo všeobecnosti platí, že ak niekomu ukážete názov farby napísaný inou farbou, napríklad červenú napísanú modrou, a následne sa ich opýtate na farbu atramentu, na chvíľu zaváhajú.
Tento jav je v človeku hlboko zakorenený, no Raz dokázal, že ak dobrovoľníkovi počas hypnózy vsugerujú, že nevie čítať, táto oneskorená reakcia môže vymiznúť.
Je veľmi dôležité, aby sa vedci pri sledovaní týchto zaujímavých javov riadili objektívnymi kritériami, hovorí Raz.
Je stále diskutabilné, či existuje vzorec mozgovej aktivity charakteristický pre hypnózu.
Výsledky niektorých nedávnych výskumov naznačujú, že zhypnotizovaní jedinci v stave odpočinku menej fantazírujú.
Ťažko však povedať, či je tento stav navodený pomocou hypnózy alebo relaxačných techník.
Do akej miery ste zhypnotizovateľný?
Predpažte ruky dlaňami k sebe.
Potom zavrite oči a predstavte si, že magnetické pole tlačí vaše ruky k sebe. Poriadne sa na minútu koncentrujte a predstavte si ten pocit.
Teraz otvorte oči.
Pohli sa vaše ruky smerom k sebe?
Priblíži sa približne 70 % ľudí.
Táto skupina ľudí je považovaná za sugestibilných, a teda pravdepodobne aj ľahko zhypnotizovateľných.
Najlepší spôsob, ako u niekoho otestovať náchylnosť podľahnúť hypnóze, je jednoducho ho zhypnotizovať a sledovať, čo sa stane.
Existujú rôzne miery, ako napríklad Standfordova hypnotická miera citlivosti, ktorá meria stupeň zhypnotizovateľnosti u jedincov. Meria sa na základe ich reakcií na rôzne sugescie pod vplyvom hypnózy, počnúc od pocitu rúk ťahaných k sebe ako magnety, až po pocity, že vaša ruka je dvíhaná za pomoci balóna.
Miera, ako ľahko je človek ovplyvniteľný za normálnych okolností, môže priamo súvisieť s tým, ako bude vykonávať tieto úlohy.
Ľahko zvyčajne podliehajú hypnóze tí ľudia, ktorí sa nechávajú uniesť dejom vo filmoch alebo knihách a veria, že postavy sú skutočné, rovnako ľudia, ktorí sa dostávajú do akéhosi tranzu počas vykonávania vytrvalostných športov alebo tí, ktorí mali ako deti imaginárnych priateľov.
Tiež pomáha, ak ľudia jednoducho chcú byť zhypnotizovaní.
Niektoré štúdie naznačujú, že naša miera zhypnotizovania je v nás hlboko zakorenená.
Keď 50 ľudí po 25 rokoch opakovane prešlo testami podľa Standfordovej mierky, ich výsledky zostali napodiv rovnaké.
James Horton z Virginskej univerzity v Charlottesville zaznamenal dokonca fyzické rozdiely v mozgu: vysoko zhypnotizovateľní účastníci mali o 30 percent väčšie rostrum, časť mozgu slúžiacu na sústreďovanie sa.
Na základe niektorých štúdií je vidieť, že miera zhypnotizovateľnosti môže byť dedičná. Niektorí výskumníci vrátane Amira Raza z Univerzity McGill hľadajú gény, ktoré sú za to zodpovedné.
Prekvapivo sa väčšina výskumníkov počas rozhovoru zaradila na stupnici zhypnotizovateľnosti do skupiny priemerných ľudí.
Vo všeobecnosti platí, že výskumníci problém rozoberajú, posudzujú a opakovane zhodnocujú, čo nie je práve hypnotický stav mysle, hovorí výskumník hypnózy David Spiegel zo Standfordovej univerzity v Kalifornií.

