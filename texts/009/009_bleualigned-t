Hoci by ste to na neho nepovedali, Daniel Kish je nevidiaci od trinásteho mesiaca svojho života.
Bicykluje sa preľudnenými ulicami, kempuje v divočine, pláva, tancuje a robí ďalšie iné aktivity, ktoré by mnohí na nevidiacom považovali za nemožné.
Ako to robí?
Kish je ľudský echolokátor. V skratke, skutočný Daredevil. Ľudskí echolokátori využívajú podobnú techniku ako netopiere či delfíny. Riadia sa zvukovými signálmi, ktoré vysielajú odrážajúce sa povrchy v prostredí.
Len zopár ľudí vie, že táto istá technika funguje aj u ľudí. Faktom ale je, že echolokácia je pre ľudí ochudobnených o vizuálnu informáciu celkom prirodzená.
Nepamätám sa, že by som sa to učil, hovorí.
Moje najstaršie spomienky sú na to, ako som objavoval rôzne veci a následne skúmal, čo by mi mohli pripomínať.
Kish sa narodil s bilaterálnymi retinoblastómami, drobnými rakovinami sietnice. Sietnica je časť oka zodpovedná za vnímanie vizuálnej informácie.
Pri tomto type rakoviny sa nádory tvoria zavčasu a aby sa zabránilo ich metastázovaniu, do celého tela je potrebná agresívna liečba. Bohužiaľ, nádory sa od sietnice nedajú odlúčiť.
Na ich zničenie sa využíva laserová liečba po ktorej nasleduje chemoterapia.
Spolu s rakovinou sa však zničí aj sietnica, čo znamená, že pacienti často zostávajú úplne nevidiaci. Kish prišiel o svoje prvé oko, keď mal 7 mesiacov a o druhé len mesiac po svojich prvých narodeninách.
Na to, že niekedy videl si nepamätá.
Jeho najstaršia živá spomienka pochádza z časov, keď mal asi dva a pol roka. Vyštveral sa z okna svojej izby a prešiel k pletivovému plotu na dvore za domom.
Keďže bol zvedavý, čo sa za plotom skrýva, preliezol ho a zvyšok noci skúmal okolie.
Bena Underwooda postihol rovnaký osud.
Aj jemu v dvoch rokoch diagnostikovali bilaterálny retinoblastóm a taktiež sám sa naučil využívať echolokáciu.
Po mnohých neúspešných pokusoch o záchranu jeho zraku radiáciou a chemoterapiou sa jeho matka rozhodla nechať mu vyoperovať pravé oko a sietnicu ľavého oka.
To spôsobilo, že Ben úplne oslepol.
O zopár rokov sa však stalo niečo vskutku pozoruhodné. Keď Ben sedel na zadnom sedadle auta so stiahnutým oknom zrazu povedal: Mami, vidíš tamtú vysokú budovu?
Matka bola šokovaná tým, čo povedal a reagovala: Ja ju vidím, ale vidíš ju aj ty? Ukázalo sa, že Ben zachytil rozdiely zvukov prichádzajúcich z prázdneho priestoru a zvukov odrážajúcich sa od vysokej budovy.
Ben začal tľoskať jazykom keď bol v škole. Zo začiatku to bol len nepatrný zvyk, no neskôr sám zistil, že ho môže využívať na zisťovanie približného tvaru, polohy a veľkosti predmetov.
Netrvalo dlho a mohol sa bicyklovať, skejtbordovať, hrať videohry, kráčať sám do školy a robiť prakticky hocičo, čo môže robiť bežný chlapec v jeho veku. Nikdy nevyužil možnosť vodiaceho psa, slepeckú palicu, či svoje ruky.
Žiaľ, Ben v roku 2009 zomrel.
Na ľavom obrázku je Daniel Kish riadiaci dvojbicykel.
Na pravej fotografii z roku 2006 hrá Ben Underwood s kamarátom basketbal.
Využívanie echolokácie
Po stáročia sa výskumníci snažili prísť na to, čím si nevidiaci kompenzujú stratu zraku. Možno bolo jasné, že niektorí boli občas schopní predmety nevydávajúce žiaden zvuk počuť.
No nikto skutočne nevedel, ako to robia.
Hoci sa netopieria echolokácia dokázala už v roku 1938, vedcov nijako vážne tento jav nezaujímal. Prelom nastal až na začiatku studenej vojny, kedy vojenské financovanie podporilo tento výskum.
Ukázalo sa, že ľudská echolokácia je príbuzná aktívnemu sonaru a druhu echolokácie, ktorú využívajú delfíny a netopiere, avšak nie je až tak dokonale preskúmaná.
Zatiaľ čo netopiere dokážu lokalizovať predmety vo veľkosti muchy, ľudskí echolokátori tvrdia, že na lokalizáciu predmetov ich veľkosť musí zodpovedať aspoň veľkosti pohára.
Filozofi a neurovedci často v tejto súvislosti hovoria o fenomenológii prežívania tohto javu.
Ak sa za predpokladu, že osoba nie je farboslepá ukážeme červenú guľôčku a spýtame sa jej na jej farbu, malo by byť pre ňu jednoduché odpovedať, že je červená.
Avšak, ak vás požiadame, aby ste popísali, aké je to červenú farbu vidieť, bude to pre vás náročnejšie. Vzhľadom na samotný charakter otázok týkajúcich sa tejto fenomenológie je ich takmer nemožné zodpovedať.
Rovnako je neraz zložité presne odhaliť, aké je to zažívať echolokáciu.
Kish konštatuje, že vďaka jeho takmer celoživotnej slepote danú schopnosť nemá k čomu prirovnať. Nedokáže celkom jednoznačne povedať, či je jeho schopnosť podobná videniu.
Zároveň však tvrdí, že má priestorovú predstavivosť s vlastnosťami odhaľujúcimi hĺbku a rozmer. Výskum poukazuje, že obraznosť echolokácie je vytvorená tou istou neurológiou, ktorá spracováva zrakové informácie u vidiacich ľudí.
Informácia tak neprechádza optickou dráhou, teda spojením smerujúcim z oka do mozgu, ale končí na rovnakom mieste.
Niektorí jedinci, ktorí oslepli v oveľa vyššom veku ako Ben či Kish, popisujú tento zážitok ako zrakový, pretože rozoznávajú svetlé prostredie, záblesky a tiene.
Zdá sa, že je teda možné, že zraková obraznosť echolokátorov sa podobná obraznosti vidiacich.
Keďže Ben neustále tvrdil, že vidí predmety, ktoré zaznamenal bez toho, aby ich počul, môžeme jeho prípad brať ako istý dôkaz tejto teórie.
Informácie z jeho vlastných skúseností nie sú však spoľahlivé, a preto je tu aj ďalší dôkaz toho, že Ben naozaj videl ušami.
Očné protézy Benovi nahradili jeho pôvodné oči, no keďže jeho očné svaly zostali neporušené, umožnili mu tak hýbať očami v rôznych smeroch podobne ako pri skutočných očiach.
V britskom dokumentárnom programe Extraordinary people: The Boy Who Sees Without Eyes (Neobyčajní ľudia: Chlapec, ktorý vidí bez očí, prekl. D. K.) bolo možné v niekoľkých situáciách vyžadujúcich rýchle zaostrenie na rôzne predmety v zornom poli pozorovať kmitanie jeho očných protéz.
Pod kmitaním rozumieme rýchly koordinovaný pohyb oboch očí k ich ohnisku.
Hoci sa v dokumente kmitanie jeho očí vôbec nespomína, niet pochýb, že bolo viditeľné a že sa zhodovalo s prijímanými sluchovými podnetmi.
Napríklad v jednej scéne hral Ben video hru, ktorá vyžadovala zneškodnenie objektov prichádzajúcich do záberu.
Hoci mu echolokácia neumožnila vidieť obraz na plochej obrazovke, Ben bol schopný hrať hry na princípe zvukových efektov vychádzajúcich z reproduktorov.
Podobne ako väčšina nevidiacich ľudí, aj Ben využil zvukové podnety na určenie toho, kde na obrazovke sa predmety nachádzajú
Jeho kmitavé pohyby očí tak zodpovedali zmenám polohy virtuálnych objektov.
Primárnou funkciou kmitavého pohybu očí je videnie vo vysokom rozlíšení.
Vo vysokom rozlíšení dokážeme vidieť len vtedy, ak obrazy z vizuálneho poľa dopadajú na ústrednú jamku sietnice nazývanú fovea.
V prípade, že obraz dopadá na periférnejšie oblasti sietnice, nevidíme ich úplne jasne.
Vtedy na ústrednú jamku sietnice dopadá len nepatrná časť celého obrazu.
Rýchly pohyb očí môže zabezpečiť, že sa pozeráte na viacero častí celého obrazu vo vysokom rozlíšení.
Hoci to nie je hneď zrejmé, mozog si tak vytvára trvalý obraz utvorený z množstva jednotlivých snímok.
Pohyby očí ovládajú mnohé faktory, ako je napríklad predstava o prostredí, jeho zmena či mienené konanie.
Dobrým príkladom je pohyb oka v smere náhleho alebo neočakávaného zvuku.
Kmitavé pohyby očí sa však vyskytujú aj pri vybavovaní si vizuálnych predstáv, ktoré nie sú ovplyvnené nijakým zmyslovým faktorom alebo vonkajším prostredím.
Deje sa to, lebo mozog si popri uchovávaní informácií o prostredí zároveň uchováva aj informácie o pohyboch očí.
Keď si mozog vytvára vizuálny obraz, ide pravdepodobne o zmes rôznych snímok reality, pričom rýchly pohyb očí pomáha udržať obraz usporiadaný a zaostrený.
Tento duálny úložný mechanizmus vysvetľuje princíp Benových očí: zvukové impulzy z Benovho okolia prinútili jeho mozog, aby si vytvoril priestorovú predstavivosť zhodujúcu sa so zvukovými impulzmi a jeho kmitavé pohyby očí pomohli udržať obraz usporiadaný a zaostrený.
Keď sú uši očami
Aj vidiaci ľudia často používajú jednoduchú formu echolokácie avšak pravdepodobne bez toho, aby si to vôbec uvedomovali.
Keď chcete na stenu zavesiť obraz, jeden spôsob ako správne umiestniť klinec je poklopať všade okolo daného miesta a počúvať rozličné zvuky na rozličných miestach.
Ak ťuknete na duté miesto v stene, zvyčajne nezačujete skutočnú ozvenu, no napriek tomu dokážete povedať, že ten priestor znie duto.
Výskum udáva, že tieto typy impulzov môžeme vnímať podvedome.
Keď počujeme ozveny, ide o zvuk odrážajúci sa od vzdialených predmetov.
Ak tľosknete jazykom alebo zapískate smerom k predmetu, ktorý je blízko, ozvena sa vráti tak rýchlo, že prekryje pôvodné zvuky.
To je dôvod, prečo nie je ozvenu ľahké rozoznať.
Avšak, mozog si nevedome interpretuje kombináciu zvukov vyslanú v jednom smere a odrážajúci sa zvuk ako zmenu vo výške tónu.
Ben a Kish sú pozoruhodní tým, že používajú to, čo každý mozog nevedome, ale aktívne spracováva - orientáciu vo svete.
A hoci sa nám schopnosti týchto dvoch môžu zdať nadľudské, výskum potvrdzuje, že vidiaci ľudia dokážu túto schopnosť takisto nadobudnúť.
Koniec koncov, vizuálna kôra spracováva niektoré zvuky a to najmä vtedy, keď sa mozog snaží prispôsobiť zvukové a vizuálne senzorické vstupy.
Americký psychológ Winthrop Niles Kellog začal skúmať ľudskú echolokáciu v čase Kubánskej raketovej krízy.
Jeho výskum ukázal, že tak ako nevidiaci aj vidiaci ľudia so zaviazanými očami by sa mohli naučiť zaznamenávať predmety v prostredí pomocou zvuku.
Štúdia iného vedca ukázala, že obe skupiny ľudí dokážu trénovaním zo samotného zvuku presne určiť niektoré vlastnosti predmetov, akými sú vzdialenosť, veľkosť, tvar, materiál a relatívny pohyb.
Zatiaľ čo vidiaci jedinci disponujú istou schopnosťou používania echolokácie, Kellog tvrdí, že v prípade nevidiacich využívajúcich echolokáciu to pri prijímaní zmyslových vnemov funguje trochu inak.
Títo ľudia pri priestorovom mapovaní svojho okolia pohybujú hlavou rôznymi smermi.
Vidiaci to pri vykonávaní rovnakých typov úloh nerobia.
Zaujímavosťou je, že ak sú vidiaci dlhodobo ochudobnení o vizuálne zmyslové informácie, začnú používať echolokáciu prirodzene.
Je dokonca možné, že už po pár hodinách so zaviazanými očami.
Navyše, spolu s ich novoobjavenými echolokačnými zručnosťami nadobúdajú aj vizuálnu obrazotvornosť a po týždni so zaviazanými očami sa ich obrazotvornosť stáva živšou.
Jeden z účastníkov Kellogovho výskumu hovorí, že takto mohol vidieť vyzdobené budovy z bledého zeleného mramoru a kreslené postavy.
Je samotný zvuk zodpovedný za schopnosť echolokátora orientovať sa v prostredí?
Výskumníci uvažujú o tom, či môžu hmatové podnety – napríklad pohyb zvuku okolo predmetov – poskytnúť informácie o okolí.
Philip Worchel a Karl Dallenbach z Texaskej univerzity v Austine hľadali odpoveď na tieto otázky v 40.-tych rokoch dvadsiateho storočia.
K ich experimentom prizvali nevidiacich a vidiacich ľudí so zviazanými očami. Požiadali ich, aby kráčali smerom k doske, ktorej vzdialenosť menili.
Odmenou pre účastníkov bolo to, že sa naučili všimnúť si dosku bez toho, aby ku nej museli kráčať tvárou vpred.
Po mnohých opakovaniach pokusu si oba typy ľudí dokázali všimnúť prekážku ľahšie.
Po asi tridsiatych pokusoch boli vidiaci so zaviazanými očami pri zastavení pred doskou rovnako úspešní ako nevidiaci v topánkach s tvrdou podrážkou.
Avšak táto schopnosť zmizla vtedy, keď rovnaký experiment vykonávali na koberci alebo len v ponožkách.
To zvuk ich krokov stlmilo.
Výskumníci zistili, že jednotlivci sa spoliehali na zvuk svojej chôdze a tým pádom aj na to, že zvuk je zodpovedný za schopnosť orientovať sa.
Zdá sa, že zvýšená schopnosť orientovať sa prostredníctvom zvuku je výsledkom nielen zvýšenej ostrosti zvuku, ale aj zvukového spracovávania v mozgu.
Istá štúdia ukázala, že vidiaci aj nevidiaci jedinci dosiahli v sluchových testoch podobné výsledky.
Keď však nahrávka zaznamenala ozvenu, časti mozgu spojené s vizuálnym vnímaním u vidiacich ľudí sa aktivovali u echolokátorov, nie však u vidiacich ľudí.
Tieto výsledky ukázali, že echolokátori získali informácie zo zvuku, ktorý nebol pre ovládanie zraku dostupný.
Niektoré záznamy poukazujú na to, že ľudia prostredníctvom echolokácie nemôžu vnímať predmety do vzdialenosti dvoch metrov.
Kellogova štúdia na Floridskej štátnej univerzite v roku 1962 však dokázala, že nevidiaci môžu zaznamenávať prekážky na oveľa kratšiu vzdialenosť a to 30 - 120 centimetrov.
Niektorí účastníci boli v určovaní tak presní, že dokázali určiť predmety vo vzdialenosti len 10 centimetrov.
Z toho môžeme usúdiť, že hoci predmety nevedia o odrážaní zvuku, stále môžu primerane reagovať na jeho podnety.
Vyššie spomenuté prípady dokazujú, že naše vnímanie zahŕňa oveľa viac než len to, čoho sme si vedomí.
Náš mozog je pripravený dosiahnuť zdanlivo nadľudské a to aj na základnej úrovni nášho vnímania.
Je to výnimočný orgán, ktorý nám vytvára bohaté zážitky premieňaním vĺn narážajúcich na ušný bubienok na zložité, no fenomenálne zobrazenia nášho prostredia.
Naučiť sa vidieť v tme
Na echolokácii je najúžasnejšie to, že sa dá naučiť.
Kish vo svojej diplomovej práci z vývojovej psychológie vypracoval prvú systematickú metódu - postup, ako túto zručnosť možno naučiť.
V súčasnosti sa cez jeho organizáciu s názvom World Access for the Blind (Svetová nezisková organizácia pre nevidiacich, prekl. D. K.) s cieľom dať nevidiacim ľuďom rovnakú slobodu, akú majú vidiaci, usiluje naučiť nevidiacich orientovať sa vo svete pomocou sluchu.
Prečo teda nevyužívajú echolokáciu všetci nevidiaci?
Kish tvrdí, že problém spočíva v tom, že naša spoločnosť podporuje obmedzenie výcvikových metód.
Jeden z príkladov obmedzenia je tradičný výcvik so slepeckou palicou.
Techniku na používanie slepeckej palice vyvinuli pred viac ako 60 rokmi pre nevidiacich vojnových veteránov, ktorí žili v obmedzených podmienkach.
Kishova výcviková osnova sa od ostaných líši svojím zážitkovým prístupom zameraným na aktivovanie uvedomovania si prostredia.
Je to veľmi náročná metóda len s malou pomocou cudzej osoby.
Deti preto nabáda k tomu, aby si samy skúmali svoje domáce prostredie a odhovára ich rodičov od toho, aby im pomáhali, kým to nie je pre ne nebezpečné.
Kish neskôr mení študentom palicu.
Študent drží palicu pred sebou a lakeť má mierne ohnutý tak, aby bola jeho ruka približne vo výške pása.
Pri každom kroku špička palice pristane približne tam, kam mieri študentova noha.
Tým palica uvoľní oblasť, do ktorej sa dieťa chystá stupiť.
Študent pri tom opakovane ťuká palicou zľava doprava. Tento pohyb sa nazýva tzv. dvojbodový dotyk.
Hoci jeho metódu podporujú aj počítačové modely, Kish si myslí, že ich pohyb je neprirodzený.
My nie sme roboty, podotýka Kish a zároveň dodáva:
Skutočnosť je taká, že biomechanika neudržuje kontrolovaný pohyb, ktorý je na to potrebný.
Strácate plynulosť pohybu.
Nepotrebujete byť fyzioterapeutom, aby ste vedeli, že to je recept na problémy so zápästím.
No a potom začína skutočná zábava. Študenti sa učia používať echolokáciu systematickým rozlišovaním podnetov.
Všimnite si, že výraz ako zisťovanie sa tu nespomína.
Vo vákuu skutočne nie je žiaden podnet, takže sa nejedná o zisťovanie, ale o rozlišovanie jedného podnetu od druhého a od prostredia.
Tento postup funguje na základe bežného študijného systému.
Študenti sa najskôr naučia rozoznávať výrazné a zreteľné podnety a potom postupujú k rozlišovaniu nevýrazných a menej zreteľných podnetov.
Kish zavádza takzvaný háčikový podnet, ktorý spočíva v krúžení plochou doskou okolo študenta.
Keďže podnet je vybraný tak, aby bol dostatočne silný na upútanie pozornosti mozgu, študenti nepotrebujú vopred vedieť, čo majú počuť.
Problém je však v tom, že to zo začiatku nefunguje u každého.
V takýchto prípadoch Kish používa takmer 20-litrové vedro alebo niečo, čo vytvára veľmi výraznú kvalitu zvuku.
Len čo mozog zachytí príznačný podnet, začne spracovávať jeho vlastnosti tak, aby výsledok zjemnil.
Ďalšia skupina cvičení pomáha študentom naučiť sa určovať konkrétne predmety.
Toto v podstate zahŕňa tri vlastnosti: miesto a veľkosť predmetu a hĺbku štruktúry, ktorá definuje geometrické vlastnosti predmetu alebo jeho povrchu.
Študenti odpovedajú na otázky typu: Je daný predmet drsný alebo hladký?
Je veľmi tuhý alebo je drobivý? Odráža zvuk alebo ho absorbuje?
Kish tvrdí, že všetky tieto znaky sa dajú zistiť na základe odrazenej zvukovej stopy.
Kľúčom je dokázať odlíšiť zmeny v zvuku na základe toho, kedy sa od povrchu odrazil a kedy bol k nemu zvuk vyslaný.
Ak sú študenti naozaj odhodlaní trénovať, tak sa hlavné podnety prostredia naučia rozlišovať.
Napriek tomu, že sú všetci inštruktori v organizácii nevidiacimi echolokátormi, Kish sa domnieva, že dobrými učiteľmi môžu byť aj vidiaci inštruktori.
Niekoľko takých inštruktorov sa školí a sľubuje, že budú vedieť echolokáciu používať.
Jeho cieľom je mať vidiacich inštruktorov, ktorí sú schopní dostať sa na rovnakú úroveň ako nevidiaci echolokátori. Zdôrazňuje však, že hoci môžu echolokáciu používať nevidiaci aj vidiaci, môžu mať veľmi odlišné fenomenologické skúsenosti.
Zatiaľ Kish usilovne pracuje a učí nevidiacich vidieť ušami.
