Potom som vykročila po chodníku smerom nahor.
Doma som zozbierala všetky Šibalkine hračky, jej misku na jedlo a vodu, fialovú loptičku so zvončekom vnútri aj vypchatú kvákajúcu kačku, ktorá sa jej veľkosťou skoro vyrovnala.
V obývačke som ich rozostavila na vrch kozubu, aby som mohla sledovať, ako jedna po druhej zmiznú.
Naberalo miznutie na rýchlosti?
Nenaberalo. Pohybovalo sa geograficky zo západu na východ alebo z východu na západ?
Mizol svet taxonomicky, v abecednom alebo chronologickom poradí?
Veru nie.
Nech sme sa snažili pochopiť, koľko sme chceli, nezdalo sa, že by sa miznutia riadili nejakým systémom.
Jeden týždeň by bolo všetko viac-menej na svojom mieste, druhý by sa z ničoho nič vyparili časopisy, nenašiel by sa ani jeden doma či u susedov a nikto sa už neobťažoval vytlačiť nové.
Mizli postupne veľké veci a potom tie menšie?
Existoval nejaký plán?
Niekedy to bolo až krásne, ale museli ste byť v správnej nálade alebo príliš unavený, aby vás to v tú chvíľu trápilo – akoby ste sa dívali na dom oproti, do ktorého ktosi vošiel a na noc zhasínal jedno svetlo za druhým.
V bratovej prázdnej obývačke som si sadla na podlahu a schrúmala štyri čokoládové müsli tyčinky.
Dnes som ti už raz zavolala, ale snažila som sa vymyslieť si dôvod, aby som tak mohla spraviť znovu.
Odborníci naznačili, že veci, ktoré teraz budú najrýchlejšie miznúť, môžu byť nehmatateľnej, metafyzickej povahy: predstavy alebo spomienky. Dodali, že aj spôsob myslenia je náchylný na likvidáciu, hoci nemohli poskytnúť žiadne konkrétne príklady.
Napadlo mi, že by som ti mala zavolať a zistiť, či si stále pamätáš, že Šibalka je fuč.
··· Číslicu po číslici som vyťukala tvoje číslo.
Po dvoch zazvoneniach si sa ozval.
Áno?
To som ja, odvetila som.
To si ty, zopakoval si.
Chcela som len zavolať, či si stále pamätáš Šibalku.
Samozrejme, že si ju stále pamätám, zaznelo z tvojich úst.
Na obidvoch koncoch linky sa rozhostilo ticho, spájal nás len statický šum.
Čo si pamätáš? opýtala som sa.
Spomínam si, že si si ju vybrala, pretože ťa uhryzla, začal si, a rozhodla si sa, že si musíš na svoju stranu získať práve ju.
Pamätám si, že si na začiatku ani nevedela, ako sa má mačka držať, takže si ju chytala halabala.
Schmatla si ju uprostred tela, a tak si ju chcela zdvihnúť.
Dohryzená si bola až- až, dodal si napokon.
Viem tvoje číslo naspamäť, ozvala som sa.
To je fajn, povedal si na to.
··· Nechali sme to tak. Zaželal si mi dobrú noc a naraz sme zložili.
Momentálne si mi chýbal viac ako vtedy, keď som o teba prišla.
Rýchlejšie som zabúdala na zlé veci ako na tie dobré, a tento meniaci sa pomer mi pripadal trochu ako zamilovávanie sa, hoci som s tebou vlastne hovorila čoraz menej.
Zvykla som hrať hru, ktorú som nazvala Dokážeme to?.
Či si si toho bol vedomý, alebo nie, hral si ju tiež.
Vyzerala asi takto: čakala som doma, pretože si zabudol, že sme spolu mali ísť do kina a vybral si sa sám alebo s nejakým kamošom.
Alebo si v práci zostal do štvrtej ráno, zabudol si si nabiť telefón a zobudil ma potom na gauči, kde som zaspala, zatiaľ čo som sa snažila na teba počkať.
Zvykla som sa vtedy sama seba pýtať: Dokážeme to?
Odpoveďou mi bol tvoj ďalší čin, nech to už bolo čokoľvek – chmúrna záležitosť, ktorú som úmorne prevracala z každej strany, až kým som už nemohla viac premýšľať.
Nezávislý fyzik žijúci v Arizone sa preslávil svojimi teóriami, že miznutie je možno druhom exis- tenciálnej ilúzie, podobnej optickej ilúzii.
Vyhlásil, že vytratená vec naďalej existuje, dôkazom tejto skutočnosti má byť fakt, že si ju stále pamätáme a vieme si ju v hlave vybaviť.
Podobne ako keď vidíte iba kačicu alebo zajaca, nikdy nie oba tvary naraz.
Akurát si predstavte, že namiesto toho, aby ste vedeli, že zajac existuje popri vašej skúsenosti s kačkou, veríte, že je neodvratne stratený.
Ide jednoducho len o uhol pohľadu v čase: podobne ako môžete stratiť z pohľadu vlastný dom, keď sa od neho vzďaľujete, no znova ho nájdete pri výhľade z vrcholu kopca.
Pomyslenie, že váš dom sa stratil, by bolo úplne pochabé.
Povedal, že zmiznuté veci sú už raz také, súčasne existujú, ale maskuje ich čas.
Bola to jeho teória priestorovo-časovej obštrukcie.
Tí, ktorí v ňu verili, boli presvedčení, že existuje jedno zvláštne miesto, ktoré ponúka dočasnú vyššiu úroveň.
Pútnici sa vydali na istú pláž v Normandii, kde boli útesy kriedovobiele ako holuby a o ktorej sa hovorilo, že nedávno zmiznuté veci sa tu niekedy znova objavili a vyzerali poddajne a opotrebovane, okolo tridsať alebo štyridsať rokov staršie.
V roku 1759 sa tu utopilo dvanásťročné dievčatko, aby sa vyhlo manželskému zväzku s oveľa starším mužom.
Aj plastové vrecká sa už vytrácali, ale môj brat ich mával vždy strašne veľa.
Potom som zdvihla telefón, aby som ti znovu zavolala.
Číslo som vyťukala spamäti.
Namiesto tvojho hlasu som však začula zvučku a nahratý hlas mi oznámil, že môj hovor nie je možné uskutočniť.
Vytočila som Úrad pre zmiznutia.
Po výzve som stlačila dvakrát jednotku, najprv pre osobu, potom pre muža.
Trojka pre vek dvadsaťjeden až tridsať.
Následne som mala opäť zvoliť trojku, pre priateľa, ale namiesto toho som zadala dvojku pre milenca alebo partnera.
Hádam by ti to nevadilo.
Krásny ženský hlások ťa vyhlásil za mužského milenca vo veku medzi dvadsaťjeden a tridsať a vyžiadal si potvrdenie správnosti informácií.
Stlačila som mriežku a potom som ťa do telefónu opísala.
Spomínam si, ako som sa v jedno jasné jesenné ráno prebudila a tvoja tvár na mňa zblízka pevne hľadela.
Keď sme sa niektoré rána naraz zobudili, predstierali sme, že jeden na druhého zabudol.
Mala som rada dlhé príbehy a najlepšie z nich vo mne vzbudzovali pocit, akoby som viedla ďalší život, druhý navyše.
Kým žlté listy vrhali spoza okien žltkasté tiene na naše prikrývky, presviedčal si ma, aby som sa netrápila.
Bola som v bezpečí, s tebou.
Bývame spolu od výšky, stretli sme sa v najhorúcejšom dni roka pri gondolách uprostred parku.
Sedeli sme vtedy na lavičkách otočených k jazierku a obaja sme jedli rovnaký wrap – morčacie mäso a syr v špenátovej tortille.
Ale tak sa to naozaj stalo, namietla som.
Viem, predstieral si, že sa cítiš previnilo.
V jesenné popoludnie listy ledabolo popadali na zem a nezáležalo na ich farbe, váhe alebo sile, ktorou vietor za oknami fúkal.
Proste mi nič iné nenapadlo,  dodal si.
··· Keď zmiznutia začali, boli všade, nenápadne sa pripútali k našim dňom ako určitý moment k hodine a ťahali nás dolu, pripomínali, koľko času sme si už nechali prejsť pomedzi prsty.
Ako príchuť v ústach, s ktorou ste sa ráno zobudili, ako chuť krvi v suché zimné ráno.
Umožnilo mi to ľahšie odísť ešte skôr, než som si uvedomila, čo mám vlastne v úmysle.
Stála som vonku pred naším domom, bez kľúčov, a znova a znova som ti volala, hoci som vedela, že si ešte v práci.
Zakaždým keď sa ozvala odkazovka, predstavovala som si, že si zmizol, až kým som raz pri tej predstave zrazu už nič necítila.
Akoby som sa sama vytratila.
Videla som, ako veci pokračujú aj bezo mňa, a bolo mi to jedno.
Zašla som do bankomatu na rohu a vybrala si všetky peniaze z účtu.
Bežné účty vtedy ešte stále kdesi neviditeľne existovali.
Možno naďalej existujú, hoci banky už nie.
Vzala som hotovosť, naše auto a vydala som sa po medzištátnej diaľnici I-80 na západ smerom k Chicagu.
Boli by sme stále spolu, keby neprišiel koniec sveta? Zistila som, že viem pokračovať aj bez teba.
To bolo najťažšie. Šestnásť hodín denne som sa prizerala, ako žijem svoj vlastný život, nemohla som sa od seba pohnúť ani na krok a celý čas ma sužovali otázky. Musela som sedieť vo vlastnom tele a dívať sa na telefón, ktorý vedľa mňa celú noc zvonil, keď si sa vtedy z práce vrátil domov.
Hneď po vyhlásení konca sveta ľudia urobili jednu z dvoch vecí.
Buď im začalo na všetkom záležať viac, alebo menej.
Rozhodli sa prežiť, zhromaždili a prerozdelili si zásoby, ukryli sa alebo si povedali, že čas, ktorý im v živote ešte zostáva, ich môže pokojne aj skántriť.
Niektorí sa pokúšali vypestovať zeleninu na svojom dvorčeku, alebo si ho nechali zarásť, kým popoludní opití zaspávali v záhradnej stoličke uprostred buriny.
Nech sme si zvolili hociktorú možnosť, chvíľu sme sa jej odhodlane venovali.
Bolo však ťažké zostať odhodlaný viac ako zopár týždňov a nakoniec sme sa v tejto pomyselnej škále priblížili k stredu a o veci sme sa začali starať nedbalo a nárazovo.
Trochu sme sa v zemi pobabrali a potom zaspali s pocitom, že sme toho mali urobiť viac, či možno menej.
Napokon už zostal len jeden typ ľudí.
V hlavnej spálni som si odostlala posteľ.
Môj brat sa už nevráti, ale ja som si každý deň ako dobrý hosť posteľ ustlala.
Tak ako to robia v hoteloch, poriadne zastrčiť, prikrývku pevne natiahnuť cez matrac a vyhladiť záhyby.
Keď som potom išla spať, všetko som rozkmásala.
Vytiahla som vankúše spod periny, deku som odhrnula až ku koncu postele a nechala prešívanú prikrývku spadnúť na podlahu.
Potom som vliezla do postele.
Mám jeden z posledných fungujúcich telefónov, vyslovila som nahlas.
Začala som spávať pri zapnutom svetle. Ak by som otvorila oči, chcela som vidieť viac vecí, o čosi dlhšie.
Za oknom padal sneh, padal ako vo filme, snové chuchvalce sa vznášali vo svetle jedinej pouličnej lampy.
Priala som si milovať ženu na úradnej linke, aby som jej mohla zavolať, kedykoľvek som len chcela, počuť jej hlas a cítiť, čo sa zdalo, že už nikdy nepocítim.
Ktokoľvek ju miloval, mal šťastie, ak bol teda stále ešte na svete.
Sledovala som, ako sneh padá pomalšie, poredšie.
Potom padali len dva alebo tri chumáče naraz, akosi prevrátene, šklbali sebou raz hore a raz dolu, akoby sa nevedeli rozhodnúť, kam ísť.
Svetlo svietilo zopár minút.
Videla som svoj odraz v okne.
Potom sa mi žiarovka nad hlavou vytratila.
V tme som počula, ako sa elektrický kábel naprázdno hojdá, ale nič som nevidela.
Podľa hromadiaceho sa ticha som vedela, že mizli aj ďalšie veci.
Hovorí sa, že všetko na svete vibruje na vlastnej frekvencii, každá vec vydáva istý nepatrný zvuk.
Čo však nevibruje vôbec, je nič.
Cítila som, ako mi teplo sála z tela, no nemá sa kam podieť.
Pred očami sa mi mihali bodky tmy, ktoré tam vlastne neboli.
Ako by som vedela, že miznem, ak by ma nemal kto vidieť?
Čo by mi napovedalo, že tentokrát iba nezaspávam?
V tme som už nedokázala vidieť veci miznúť, ale vedela som, že to všetko odchádza a odchádza ďaleko, ďaleko preč.
Až kým som už nevedela ani to.
V Lincolne v Nebraske žila žena, ktorá tvrdila, že je schopná komunikovať so zmiznutými.
Mohli ste jej zavolať a povedať, koho hľadáte, ako sa tá osoba celým menom volala, koľko rokov mala, aká bola vysoká, koľko vážila.
Ona by potom zašla k starej studni za svojím domom, ktorú pred desaťročiami postavil ešte jej starý otec, a hlboko do nej by tieto informácie zakričala.
Hovorilo sa, že v ozvene bol počuť šepot z druhej strany, vašich blízkych, ako popadávajú, tvarujú a komolia zakričané slová, aby skrze ne vyslovili, čo chceli.
Museli ste jej zaplatiť skutočným zlatom, šperkami alebo drahými kovmi: tým, čo sa ligoce.
Priala si, aby sme tiež mohli počuť ich hlasy tak ako ona, aké sú šťastné, ako im chýbame.
Vraj všetko, čo z našej strany zmizlo, prešlo k nim. Tam, kde si naďalej žili normálnym životom a čakali, až sa k nim pridružia ostatné veci, ktoré stále zotrvávali s nami, tak aby sa svet opäť spojil do jedného.
Vedci tvrdia, že prebiehajúce chemické procesy v mozgu v stave zamilovanosti sú podobné duševnej chorobe a dávajú nový význam spojeniu šialene zamilovaný.
Vzali sme sa o ôsmej ráno.
Bola zima, mrzlo, stromy pokrývala inovať a na telefónnom vedení balansovalo niekoľko osamelých drozdov.
Mali sme čerstvých tridsať a považovali sme sa za sentimentálnych a cynických. Typy ľudí, ktorí manželstvo odsúdili, hoci v ňom hľadali zmysel.
Počas svadobnej hostiny sme vytiahli veľkú škatuľu a požiadali sme hostí, aby nám do nej vhodili návrhy, ako sa vyhnúť rozvodu. Pokladali sme to za vtipnú a rozumnú spoločnú aktivitu, aj keď väčšina nápadov, ako napríklad: vrchnáčik na zubnej paste uťahujte poriadne― bola veľmi hlúpa.
Po tom ako hostia odišli, nastalo v dome ticho.
Všade boli zošúverené červené ruže a jemné papradie.
Bude aj nejaká romantika? spýtala som sa už svojho manžela.
Benjamin navrhol, aby sme sa vykúpali.
Nechcela som kúpeľ.
Ďalší jeho návrh bol losos s vychladeným bielym vínom na obed.
Neznášam lososa.
Bude aj nejaká romantika?
Svadba skončila, ticho bolo dusivé a ja som pocítila známe sklamanie, ktoré prišlo po vytúženej udalosti.
Sme svoji.
Hip, hip, hurá.
