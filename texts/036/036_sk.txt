Trvalo mi večnosť dostať sa domov, no keď som konečne dorazila, Melanie som už nenašla.
O hodinu neskôr sa z novej rieky za naším domom vyplavilo telo mojej sestry.
Bolo pokryté modrinami a červené plastové poháre narážali o jej holé nohy.
Biely horúci blesk ma prebodol cez hruď a spálil mi hlbiny srdca na púšť.
Jediné, čo som mohla vidieť, boli iba horiace mestá, rozpadávajúce sa domy, každú výčitku a zbabelý skutok, ktoré sa vo mne premenili v oslepujúci hnev.
A v tej chvíli bola jasne predo mnou dokonalá sila, trhlina v priestore, v čase, krížom cez nespočetné osi.
Načiahla som sa a chňapla a rozdelila tak svet na dve časti.
Jeho chápadlá sa natiahli po mne a ja som sa stiahla späť.
"Nemôžeš to zmeniť, Hannah," vyhlásil duch mojej sestry, ako som trhala oblohu na kusy a rozorvala tak štruktúru vzduchu, mrakov, hmoty a pravdepodobnosti.
Blesky teraz tancovali pre mňa, ohýbali sa a točili, ako to kedysi robili pre Melanie.
Ja, ja, ja všetko napravím.
"Nemôžeš," podotkla moja sestra.
"Dopadne to rovnako.
Možno trochu inak, no stále s tým istým koncom."
"Prečo?" zvrieskla som.
Svet sa zrútil, sklopil sa ako mokrý ryžový papier a zroloval do seba.
Po dome našich rodičov ostal kráter a po Melanie iba plameň.
Nie.
Nie.
Zasa zle.
"Nikdy som nemala v úmysle ti ublížiť."
Jej duch povzdychol, keď moje ruky slepo premieňali prvky reality.
"Nechcela som, aby si to videla.
Hannah, tu nikdy nešlo o teba.
Kiež by si si to uvedomila."
Týždeň predtým, než moja sestra zničila svet, som nešla domov.
Zostala som v divadle a rozbila som každý tanier, každý hrnček, ktorý sa v šatni nachádzal, a hodila som črepy do tváre každého človeka, čo sa mi postavil do cesty.
Oslepila som svojho manažéra, zmrzačila režiséra a ostatných hercov som ochromila porcelánovými črepinami.
Búrlivý vietor šľahal okolo mňa, zdrvujúca sila sa za mnou hnala a búrka za mojimi spánkami sa čoraz viac stupňovala.
A ja som túto spúšť odviala smerom do centra mesta.
V obľúbenej cukrárni Melanie, kde sme si pri jej poslednej návšteve objednali šišky veľké ako naše hlavy, som vytrhla dosky z podlahy jednu za druhou a prehodila ich cez rozbité okná.
Poleva vystriekla a elektrina spálila všetko, čo bolo z dreva a cukru. Vo vzduchu bolo cítiť zrelý a štipľavý zápach ozónu.
"Hannah," ozval sa odraz mojej sestry v rozbitých kusoch skla na podlahe.
Jemný dotyk jej neviditeľnej ruky na mojom pleci ma pálil a čas ma opäť ťahal.
"Už dosť!"
Hladná vina sa vrátila a ja som začula svoj hlas, ktorý syčal z ich úst.
To je tvoja chyba, Hannah.
Všetko je tvoja chyba.
Mohla si to zastaviť, no ty si bola zaslepená vlastnými sebeckými túžbami.
Dovolila si, aby ťa mesto zahmlené toxickou krásou a ľadovým chladom odviedlo od tvojich milovaných.
Mali pravdu.
Dokonca raz, počas letu, mi celú cestu domov pretrvávala na jazyku trpká chuť slávy, aj napriek stuchnutému vzduchu v kabíne.
No s Melanie sme zostali v kontakte.
Zhovárali sme sa cez Skype.
Aj keď naše rozhovory prebiehali iba cez obrazovku počítača, prečo som nevidela búrku, ktorá vyčíňala doma na oblohe a umierajúce iskry odrážajúce sa v očiach mojej sestry?
"Správaš sa ako sebec!" povedala moja sestra, keď som zahnala búrku do temného šialenstva nad pustými horami.
Nemohla som si spomenúť, či v krovinách bolo tentokrát jej telo, alebo je to už len spomienka.
"Ubližovať si kvôli tomu je iba spôsob, akým sa pokúšaš získať nad niečím!
Nad niečím, čo nikdy nebolo pod tvojou kontrolou."
Sklapni!
Svet sa skončil treskom a poskladal sa tak, že línie obzoru spľasli ako mokré origami.
Dom našich rodičov sa premenil na sklo, na oheň a na energiu, ktorá žiarivo iskrila a bola na dosah.
Začala som tento obraz vymazávať a pochovávať tak hlboko do seba, až kým dom nebol prázdny a naši preč.
A tak sme boli už len ja a moja sestra, jej stopa, jej ozvena.
Duch Melanie vzdychol:
"Čakala som od teba viac."
Prázdnota sa s rachotom prebrala k životu a znova ma odhodila.
Takže späť do mesta, tentoraz sa vrátim viac dozadu.
Naspäť okolo cukrárne, okná som nikdy nerozbila, ani nejedla koláčiky.
Tentoraz som nerozbila nič.
Chodila som na konkurzy a varila ryžu a volské oká na večeru.
No a pracovala som, až kým moje telo nekričalo o pomoc, a potom pracovala ešte viac.
Týždeň som neprehovorila ani slovo, pokiaľ som nemusela rozprávať slovami nejakej postavy.
Noc predtým, než som nastúpila do lietadla, som sa prichytila, ako šepkám svoje tajomstvá do mrazivého nočného vzduchu a prečesávam priestor medzi mrakodrapmi svojím jazykom.
Toto šialené mesto sa mi dostávalo pod kožu.
Prechádzala som cez tie isté letiská ako tieň a ich trasa mi bola teraz povedomá ako vráska na tvári, ktorá sa mi počas spánku vytvorí, keď si líce podopieram mojou ustatou dlaňou.
Urobila som vtedy všetko správne, no prišla som domov a zistila, že búrka zničila letisko a zabránila komukoľvek pristáť.
Pri ďalšom pokuse som zničila svet sama počas výpadku elektrického prúdu.
Život tíško vyhasol a s revom znova ožil.
Prázdnota mi k nohám vymrštila kuchynský nôž na podlahu môjho bytu v Bushwicku a moje bezchybné neporušené zápästie sa mi vysmievalo.
Ty jedna sebecká mrcha!
Kolobeh zostal nenarušený.
Nežné iskry mi v tme bozkávali ruky a odrážali sa od čepele.
V ušiach mi hučala krv.
Takže znova.
Presmerovala som nôž.
"Koľko ľudí sa ešte chystáš zničiť, než to vzdáš?
"Päť ráz, päť časových osí a ja sa zakaždým vraciam stále viac dozadu.
Olovo, hrany a rozdrvené tabletky zo mňa vychádzajú von a potom sa vracajú späť."
Usporiadala som ich na okennú parapetu, ako keby to boli zamietnuté možnosti, a nechala ich tam, aby sa s nimi porátal čas.
Nemôžem za to, naozaj nie.
Tak veľmi som sa snažila, najprv vytvoriť uzavretý kolobeh, a potom ho rozdeliť na celky.
No záver stále odo mňa odtancoval a svet krvácal do svojho ďalšieho kolobehu.
"Čo, dočerta, robíš?" spýtal sa ma spolubývajúci po piatykrát a opieral sa o zárubňu, ako pri každom pokuse o záchranu sestry.
Moje mrzuté oči sa dívali na každú jeho snahu o pomoc, ktorá sa rozpadávala predo mnou ako domček z karát: spolubývajúci prišiel do kúpeľne a zistil, že jeho lieky sú preč; spolubývajúci odišiel do práce a vrátil sa neskoro; spolubývajúci celý sčernetý a spálený po tom, čo zhorel byt; spolubývajúci ma uložil do postele a vypol svetlo, pred tým, ako sa pobral do kuchyne a zbavil sa všetkých nožov.
"Premýšľam," zavrčala som.
Moje ruky sa rozžiarili elektrickou energiou a iskrami, ktoré sa nedali ovládať a tancovali mi cez prsty.
"Ty a tie tvoje divné čáry-máry."
Povzdychol si a hodil po mne iPhone.
"Zvoní ti mobil."
Tá hlúpa animovaná zvučka, čo vyhrávala z reproduktorov, bola obľúbená mojej sestry.
Trvalo mi asi sekundu, než som si to stihla uvedomiť. Mala som ju nastavenú pre pevnú linku.
No nevolala mi ona.
Volala moja matka a oznámila mi, že Melanie sa utopila v bazéne na dvore počas nečakaného lejaku, ktorý sa spustil z jasnej oblohy.
Spomalil sa mi tep a každou sekundou slabol.
"Ale ja som si myslela, že mám viac času," šepkala som do mobilu.
Naozaj som mala mať ešte pár dní, aby som mohla premýšľať a všetko napraviť.
"Nikto nevie, kedy si nás Boh vezme do svojho raja," prerušila matka moje myšlienkové pochody.
"Je to len v Božích rukách a vždy bolo."
Pri mojom smútku som skoro zabudla na sestru a v čase mojej neprítomnosti apokalypsa nabrala iný smer.
Svet sa opäť skončil roztrasenými vzlykmi a ja som sa okamžite pustila do práce.
Tentoraz som sa vrátila o dva týždne dozadu.
Dva mučivé týždne, než som nastúpila do lietadla.
Skrz moje červené oči som si ako prvé zarezervovala letenku domov.
Dúfala som, že ak sa tam dostanem skôr, tak nebude príliš neskoro.
Zle, zle, zle.
"Aký je život v meste?" zaujímala sa Melanie, keď ma minulú jar prišla navštíviť.
Zašila som sa do svojej izby, aby som si nacvičovala monológy na predstavenie pre seniorov, až kým ma nepálili pľúca, čo pravdepodobne znamenalo, že som nedýchala správne.
Melanie ma prosila, aby sme išli von.
Vybrali sme sa smerom do centra mesta, kde vyparádení študenti a slušne oblečení turisti brázdili ulice a ohliadali sa po tradičných hranolčekoch.
Zakotvili sme v obchode so šiškami, ktorý bol asi taký veľký ako šatník Melanie u nás doma, a skrčené sme sedeli na okennej parapete.
Vyzerala dobre. Mala na sebe ten svetloružový sveter, ktorý som jej tajne poslala na narodeniny.
Dokonca si nalakovala nechty, hoci jej to doma zakazovali.
No takisto vyzerala veľmi unavene, skoro až bledo, a na jej tvári sa odrážala ťarcha slov našich rodičov.
Hlavou mi preblysli všetky možné varianty, ktoré očakávali moji kamaráti, že vyslovím.
Napríklad: mesto je úžasné, vzrušujúce; mám také šťastie, že tu môžem žiť; milujem ho.
A tiež pravda, ktorú som nikdy nikomu nepovedala, pretože by ju aj tak nechcel nikto počuť.
Napríklad: aká bola osamelosť zdrvujúca; ako ma vyhodili z troch zamestnaní; ako som každý deň na ceste do divadla prechádzala okolo toho istého blázna v tuneli, ktorý sypal zmes jazykov zo svojich prekliatych úst a volal Ježiša o pomoc, a ako som prechádzala okolo transparentu, na ktorom stálo: ZMIZNITE BEZ TOHO, ABY STE OPUSTILI NEW YORK!
"Je to inak, ako som očakávala," vykoktala som zo seba.
Bez teba neviem, kto som.
"Chápem," odpovedala Melanie.
Skoro by som povedala, že skutočne rozumela.
Sledovala som cestu späť, znova a znova, až do prvej potenciálnej eventuality.
Udalosti sa tak úhľadne usporiadali, že som sa s nimi mohla pohrávať aj počas spánku, a občas som sa s nimi skutočne hrala.
Stále viedli k púštnemu monzúnu, predieraniu sa cez vodu a k mojej sestre miznúcej v ohnivých stĺpoch.
Prečo si nechcela, aby som ti pomohla?
Chcela som sa spýtať.
Ak všetko zašlo až tak ďaleko, prečo si ma nepoprosila, aby som prišla domov?
Nikdy som nebola dostatočne blízko, aby som sa k nej dostala cez vietor, ktorý okolo nás burácal počas prašnej búrky a odnášal môj hlas.
Existujú časové osi, o ktorých som nepremýšľala.
Napríklad taká, kde nemám žiadne schopnosti a dostanem sa včas na párty u susedov.
Vysokoškolák si prepletie ruky okolo môjho a nie sestrinho krku a nohami ho kopem do brucha.
Melanie ho spáli na kusy, roztlčie balvany a zavíja, až kým nestratí hlas.
Jej slzy padajú do mojich očí a pri kontakte syčia a vyparujú sa, zatiaľ čo prázdna a zničená obloha nad nami zíva.
Sú aj iné, ak sa vrátim po uzavretom kolobehu späť do detských čias: spadnem na ľade a hlavou mi silno prerazí svetlo; škorpión ma bodne do ruky a následne mi stuhnú končatiny a zviera mi hruď.
Melanie má na sebe po prvýkrát šaty a potom fňuká, lebo na ňu otec kričí.
A smerom dopredu, po rozvíjajúcich sa osách, ktoré rozmazávajú okraje budúcej podoby: nože sa odrazia od môjho brucha a vykrivia sa; policajné sirény kvília, výstrely pália do kráteru, kde kedysi bolo moje mesto a všade navôkol cítiť spálený cukor; lietadlo nikdy bezpečne nepristane, pretože vzplanie v plameňoch na pristávacej dráhe.
Spomínam si na to len ako na nejasnú hmlu, ako na príbeh, ktorý mi raz niekto povedal, ale zabudla som jeho detaily.
Naozaj sa to stalo?
Áno.
Nie.
Reťazce sa narušili, rozrástli sa ako korene, čím sa roztvorili možnosti.
Prepáč, prepáč, prepáč!
V čase, keď nám ešte tieklo mlieko po brade, sme ležali v zime na koberci a ohrievali si premočené nohy na radiátore.
Zvykli sme vtedy skákať do snehových závejov, čo vytáčalo našu mamu do nepríčetnosti.
Melanie sa práve učila, ako rozpustiť v snehu určité tvary.
Z konca ukazováka jej vychádzali tie najkrajšie iskry.
"Zaujímalo by ma, prečo máme tieto schopnosti," uvažovala Melanie a zovrela päsť okolo blesku, ktorý preblyskoval cez dlaň.
Zaškerila som sa na ňu a pokúšala som sa zachytiť aspoň kúsok zatúlanej statickej elektriny, ktorá jej tancovala po ruke.
"Neviem.
Nemyslíš, že je super byť výnimočná?
Je to jediné, čo dokážeme iba my a nikto iný."
Zamávala nohou na radiátore.