Obojok by mal byť povolený a pod ním má visieť knísavá protiváha.
Chce si byť istý, že Annin nie je pritiahnutý okolo krku ako slučka.
Ďalší traja chlapi ostali pozadu.
Jeden z nich je David Daballen, mladý a bystrý Douglas-Hamiltonov študent, ktorý ho často sprevádza na podobných výpravách.
Druhý chlap je miestny sprievodca, ktorý nesie pušku 308 Winchester.
Tretí som ja.
Sledovali sme, ako sa k nej Douglas-Hamilton blíži, keď sme si všimli ďalšiu slonicu, ako prefíkane obchádza po jeho pravom boku. Je veľká, zrejme náčelníčka skupiny.
Prikrčili sme sa, aby sme sa vyhli jej zornému poľu.
Zastali sme.
Zatiaľ čo samica pokračuje podozrievavo a odvážne ďalej, Douglas-Hamilton si ju nevšíma, ale Daballen začína byť nervózny.
Počíta, ako rýchlo by dokázal slon dobehnúť cez taký skalnatý, štrkovitý svah.
Potom samica urobí sériu pohybov, ktoré naznačujú ľahostajnosť, priam otvorené opovrhovanie. Prudko sa vymočí, nahlas vyprázdni črevá a odchádza preč.
Mladá slonica ho na pár sekúnd obdarovala pohľadom na jej veľké čelo, ochabnuté uši a pekné kly, akoby pózovala v žiare reflektorov na titulky časopisov o kráse.
Otočila sa mu zboku.
On zdvihol fotoaparát a spravil niekoľko fotiek.
Potom sa odvrátila a pomaly odišla.
Presne počas týchto pár sekúnd cez objektív uvidel, že obojok sedí presne tak, ako má.
Bol to len falošný poplach.
Anne nehrozí nijaké nebezpečenstvo, aspoň nie nebezpečenstvo udusenia či odrenín.
Keď sme sa vracali späť k nášmu autu, pomyslel som si:
Takto sa to robí.
S troškou opatrnosti a rešpektu si zisti, čo potrebuješ a potom sa vzdiaľ.
Všetci sú spokojní.
Po štyridsiatich rokoch pozná Douglas-Hamilton tento druh tak dobre ako každý v Afrike.
Výskumami v teréne si vyslúžil veľký zmysel pre osobnosti zvierat, ktorý ďalej cibril láskou. Pozná ich prchké nálady, nepatrné signály, škálu temperamentov a pudov.
Podľa tejto jeho komunikácie s Annou by som nikdy nepovedal, že o pár týždňov uvidím, ako ho napadne, schmatne, pohádže a takmer do brucha bodne práve slon.
Čoskoro sme opäť vo vzduchu na Douglas-Hamiltonovom Cessna lietadle a letíme nízko ponad obrysy krajiny.
Nízky prelet je spôsob, ktorý uprednostňuje. Veď načo letieť vo výške tristo metrov, keď môžete pohladiť reliéf?
Tak sme sa vzniesli, jemne poklesli nad skalnaté svahy, hrebene, suché agátové roviny a piesočnaté rieky, a vraciame sa na severovýchod k Národnej rezervácii Samburu.
Hneď za rezerváciou sa nachádza štrková pristávacia dráha a neďaleko od nej jeho tábor.
Doma budeme ešte pred zotmením.
Národná rezervácia Samburu je jedným z menej známych klenotov severnej Kene. Meno dostala podľa hrdého kmeňa bojovníkov a pastierov, z ktorého, ako aj iní, pochádza David Daballen.
Rezervácia je pomerne malá. Rozprestiera sa iba na 170 kilometroch štvorcových polosuchej savany, drsného terénu vysočín, suchých naplavenín (miestne známych ako lugga), pobrežných agátových lesov a pálm Hyphaene Thebaica, ktoré sa tiahnu popri severnom brehu rieky Ewaso Ngiro.
Keďže sa tam nenachádzajú vydláždené cesty a samburskí pastieri tam chodia len zriedka, zverou sa to tam len tak hemží.
Žijú tam levy, leopardy, samozrejme gepardy, ale aj zebra Grévyho, mriežkované žirafy, antilopa beisa oryx, gazela gerenuk, pštros dvojprstý somálsky a drop kori.
Prevládajúcimi zvieratami sú však slony.
Tie zohrávajú dôležitú úlohu v tvarovaní ekosystému - olupujú kôru zo stromov, alebo klčujú rovno celé stromy, čím udržujú priestor savany otvorený.
Dokážu zastrašiť dokonca aj levy.
Do rezervácie prichádzajú a odchádzajú väčšinou za účelom útočišťa pred nebezpečenstvom, ktoré im hrozí od ľudí v priestrannejšej a rôznorodejšej krajine.
Priestrannejšia krajina zahŕňa celú oblasť Samburu (v ktorej rezervácia leží) a časti ďalších troch oblastí, z ktorých je najznačnejšia Laikipia. Je to oblasť vyvýšenej mozaiky súkromných rančov, útočísk, chránených území, pšeničných polí, ohrád, horských svahov, riečnych údolí a ciest. Na jej juhu sa nachádzajú aj takzvané shamby (malé rodinné farmy).
V Laikipii sú zóny divokej zveri, rastlinnej produkcie, chovu dobytka a osídlenia rozložené ako rozsypaná škatuľa farebných kúskov mozaiky.
Naopak, v Samburu sú shamby zriedkavejšie a sotva nájdete nejaké ploty.
Samburčania, ktorí hovoria jazykom Maa, neprejavili veľký záujem o zanechanie svojho tradičného spôsobu života, akým je chov kôz a dobytka, obliekanie sa do kostýmov z červených diek shuka, jagavých korálok, pierok (najmä mladí muži) a nájazdy proti starovekým nepriateľom v prospech moderných, zbabelých praktík, ako napríklad pestovanie plodín.
Ich konzervatívnosť, nedostatok dobrej pôdy, vody a zvýšenie povedomia hospodárskeho prínosu turizmu ušetrili kraj Samburu od intenzívneho prerábania pôdy, ktoré môžeme vidieť v oblastiach Laikipii.
Kombinovaný ekosystém Samburu-Laikipia pokrýva zhruba 28 500 kilometrov štvorcových. Žije v nej asi 5 400 slonov, čo je najväčší počet jedincov slona afrického žijúceho prevažne mimo všetkých chránených území v Keni.
Veľkosť jeho populácie a jej momentálny rast (možno až niekoľko percent za rok) odrážajú skutočnosť, že Samburu-Laikipia je pre slony výnosná, pohostinná krajina. Použiteľné sú však i ďalšie dve prídavné mená: znervózňujúca a zložitá.
Vo vnútri mozaiky zloženej zo zmiešaných využití a zmien podmienok sezón hrozia slonom určité riziká.
Rovnako aj ľuďom.
Vznikajú rozpory, ktoré občas končia poničením úrody útočnými slonmi, zabitím kráv, zastrelením slona či podupaním a prebodnutím človeka.
Keďže ľudská populácia v Keni taktiež rastie o viac než 2 % ročne, potenciál týchto konfliktov sa môže iba zvýšiť.
Bude sa musieť rozhodnúť o tom, čo by malo byť pod ochranou (Priestor pohybu slonov?
Kukuričné polia?
Práva ľudí na zakladanie nových fariem? ) a čo musíme obetovať.
Nie je to presne ten istý vedecký program, s ktorým rozbiehal svoju kariéru, ale nesie sa v rovnakom duchu.
Priviedol ho k nemu reliéf krajiny.
Keby ste sa ma opýtali ako desaťročného, že čo chcem robiť, hovorí Douglas-Hamilton, povedal by som, že chcem lietadlo. Lietať po Afrike a zachraňovať zvieratá.
Letectvo je súčasťou jeho pôvodu.
Jeho otec Lord David Douglas-Hamilton velil vo flotile Spitfire počas Bitky o Maltu. Zomrel neskôr v 2. svetovej vojne na výzvednej misii. Aj jeho traja strýkovia boli uznávaní letci pre Kráľovské vzdušné sily Veľkej Británie (Royal Air Force- RAF).
Jeden z týchto strýkov sa ešte pred tým stal prvým človekom, ktorý len tak z rozmaru preletel na otvorenom dvojplošníku (bol teplo oblečený) ponad vrchol Mount Everestu.
Po vojne sa Iainova mama opäť vydala. Bol to láskavý muž, ktorý Iainovi čítal príbehy o Afrike a zobral rodinu bývať do Kapského mesta, avšak potom náhle umrel.
Keď mal Iain 13 rokov, vrátil sa späť do Británie na škótsku internátnu školu, kde začal snívať o úniku.
Ako študent prvého stupňa vysokej školy na Oxforde sa rozhodol ísť v stopách otca a strýkov a chcel sa pridať k Dobrovoľným rezervám RAF, ale kvôli zlému zraku ho prehlásili za nespôsobilého.
Našťastie, na zoológiu nepotreboval plný počet zo zrakových testov.
Veda bola pre mňa bránou k divočine, hovorí Douglas-Hamilton, nie naopak.
Stal som sa vedcom preto, aby som mohol žiť v Afrike a pracovať v teréne.
Takmer túžobne dodáva, Rád by som bol horárom.
Avšak na začiatku 60. rokov ešte pred nezávislosťou Kene bolo pre mladého Škóta, ktorý nevedel po swahilsky, takéto štátne pracovné postavenie neprípustné.
Tak odišiel pracovať do Tanzánie ako dobrovoľný výskumník a neskôr mu bol ponúknutý projekt v malej oblasti Národného parku Lake Manyara.
So zopár drobnými, ktoré mal z predaja dedičstva, si kúpil staré lietadlo Piper Pacer s výkonom 150 koní, ktoré bolo dostatočne rýchle na sledovanie veľkých zvierat. Metódou pokusov a omylov sa ním naučil pristávať na núdzových skalnatých letiskách.
Tu v Manyara uskutočnil Douglas-Hamilton svoje prvé skutočné pozorovanie slonej spoločenskej štruktúry a ich priestorového správania (t.j. kam chodia, ako dlho tam ostávajú) použitím rádiovej telemetrie.
Vďaka tomu získal na Oxforde doktorát.
Takisto sa stal prvým pozorovateľom slonov, ktorý sa úzko zameriaval na žijúce jedince, nie iba na sklony vývoja v rámci populácie alebo na analýzu uhynutých exemplárov.
Spoznával slony jeden po druhom, zapisoval si ich jedinečné znaky, dal im mená a pozoroval ich spoločenské interakcie.
Keď si Douglas-Hamilton všimol odlišné črty jedincov a zovšeobecnené vzory v populácii, začal si klásť otázky o motivácii.
Čo slony potrebovali?
Čo chceli?
Ako ich pohyby v krajine odrážali tieto túžby?
Aké druhy rozhodnutí robili?
Oženil sa s talianskou kráskou Oriou Roccovou, ktorá sa narodila v Keni, a zobral ju späť do Tanzánskej divočiny, kde s ním zdieľala život v teréne a vášeň pre slony.
V roku 1970 spolu napísali najlepšie predávanú knihu Among the Elephants a narodili sa im dve prekrásne dcéry.
Fotky z toho obdobia nám ukazujú Iaina Douglas-Hamiltona ako chudého, opáleného mladíka so strapatými, slnkom vyťahanými vlasmi a s bifľošskými okuliarmi, oblečeného v šortkách, čižmách, bez košele, občas v terénnej veste. Žije si skvelý život medzi priateľskými hrubokožcami, taký mix Tarzana, Clarka Kenta a Doktora Doolittla.
Potom koncom 70. a v 80. rokoch nastali pochmúrnejšie časy. Douglas-Hamilton zohrával dôležitú úlohu pri šírení poplachu o ohavnom vyčíňaní - masakre afrických slonov kvôli veľkoobchodu.
Ale táto novodobá fáza, ktorá bola poháňaná náhle prudkým rastom cien slonoviny a výrobou príšerne efektívnych automatických zbraní, bola na inej úrovni.
Podľa istého hodnotenia prišla Keňa medzi rokmi 1970 a 1977 o viac než polovicu zo všetkých 120 000 slonov.
Vývoz slonoviny z jedného kontinentu - a to iba legálne vývozy do hlavných trhov bez ohľadu na malé trhy či pašeráctvo- zarobili dokopy dva milióny libier za rok.
Podľa váhy klov Douglas-Hamilton vypočítal, že Afrika prišla o viac než 100 000 slonov ročne.
Rozhodol sa s tým niečo spraviť.
S finančnou podporou od mnohých ochranárskych mimovládnych organizácií Douglas-Hamilton uskutočnil veľmi ambiciózny prieskum, ktorým chcel zmerať stav slonej populácie na celom kontinente.
Biológom pracujúcim v teréne, horárom, ochranárom a ďalším dobre informovaným ľuďom rozposlal dotazníky, ktorými zisťoval ich narátané počty alebo najlepšie odhady miestnej a regionálnej populácie a aj on samotný letel na vlastné prieskumy.
Z výsledkov, ktoré zozbieral v roku 1979, prišiel k záveru, že v Afrike žilo okolo 1,3 milióna slonov.
Možno to vyzerá ako veľké číslo, no bol v tom háčik - trendová krivka smerovala nadol.
Douglas-Hamilton z toho vyvodil, že africké slony vymierali neudržateľným tempom, čo dostávalo životaschopnosť ich populácie do nebezpečenstva.
Niektorí odborníci v teréne s ním nesúhlasili. Tvrdili, že populácia slonov je v poriadku, alebo že Douglas-Hamiltonove údaje neboli spoľahlivé.
Tieto nezhody trvali naďalej i počas 80. rokov vo forme sporných stretnutí a byrokratických bojov, ktoré sú známe pod názvom Boje o slonovinu.
Douglas-Hamilton dal v tomto období pozorovanie správania slonov bokom a roky strávil vyšetrovaním stavu sužovanej slonej populácie v Zaire, Južnej Afrike, Gabone a iných miestach, a to tak, že rátal počet zvierat preletom alebo ich amatérsky stopoval na zemi.
Išiel do Stredoafrickej Republiky, posnoril v každom obchode so slonovinou a keď sa vládca Jean-Bédel Bokassa začal zaujímať o túto návštevu pozorovateľa slonov, rýchlo odišiel.
Odletel do Ugandy, v ktorej po páde Idiho Amina vládol veľký chaos, a našiel tam rozstrieľané slonie zdochliny, ktoré sa rozkladali po národných parkoch.
Boli to ťažké časy.
Touto činnosťou som strávil hrozných 20 rokov, hovorí.
Jeho nebezpečná, pochmúrna práca nesmierne pomohla podporiť rozhodnutie v roku 1989, ktoré bolo vynesené Dohovorom o medzinárodnom obchode s ohrozenými druhmi (CITES- Convention on International Trade in Endangered Species) na zákaz medzinárodného predaja slonoviny.
Vybrala si však daň v jeho osobnom živote. Stálo ho to roky života, úzkosť, čas strávený preč od svojich dcér a od žijúcich slonov.
Douglas-Hamiltonova práca v Národnej rezervácii Samburu mu do života priniesla ďalšiu úlohu, a to zaúčanie mladých vedcov.
V roku 1997 sa vrátil aj s mladým žiakom, ktorého tam umiestnili.
Tým žiakom bol George Wittemyer, americký študent, ktorý dostal Fulbrightovo štipendium na štúdium spoločenských vzťahov slonov.
V tom čase mal už Douglas-Hamilton založenú svoju vlastnú výskumnú a ochranársku organizáciu v Nairobi nazvanú Zachráňme slony - Save the Elephants (STE).
Wittemyerovi poskytol kontakty, záštitu a pár použitých stanov. S tými si Wittemyer postavil jednoduchý tábor v priestore pri rieke Ewaso Ngiro, v tieni pár veľkých agátových stromov a v blízkosti kužeľovitého kopca.
Wittemyer začal spoznávať miestne slony, triediť ich rodinné pridruženia a pomenovávať ich. Presne ako pred tridsiatimi rokmi Douglas-Hamilton v Manyara.
Podobne ako v ďalších sloních populáciách, každá rodina je riadená a vedená náčelníčkou, ktorou je staršia samica, matka alebo stará matka väčšiny členov.
Wittemyer zoskupil mená do mnemonických rodinných zhlukov. Tento systém naďalej využívajú výskumníci v Samburu: Spice Girls (ktoré zahŕňajú Rosemary, Basil a Sage), Prvé dámy (Eleanor, Martha, Lucy Kibaki, Jackie), Biblické mestá (Babylon, Nazaret, Jeruzalem), Panovníčky (Viktória, Kleopatra, Anastázia, Diana) a mnoho ďalších.
Počas celého roku prišlo do rezervácie Samburu zhruba 900 slonov, buď natrvalo alebo len dočasne. Väčšina z nich je zapísaná v záznamoch STE.
Postupne vznikla z dvojstanového tábora stála skladba, asketická ale pohodlná. Je zložená z tucta stanových domov, kuchyne so slamenou strechou, pracovne spojenej s jedálňou, ktorá má betónovú podlahu a bezdrôtové internetové pripojenie. Vonku sa nachádzajú aj latríny a vedrové sprchy.
Douglas-Hamilton spravil z tohto vľúdneho stanovišťa základňu svojej činnosti, ktorá sa teraz volá Tábor Zachráňme slony (Save the Elephants Camp).
Za ten čas Douglas-Hamilton pracoval s ďalšími mladými spolupracovníkmi. Sústredil sa na priestorovú veličinu, čo je skúmanie miesta a času pohybu jedincov pomocou techniky systému globálnej navigácie.
Priestorový výskum tvorí technicky zložitejší doplnok k technicky jednoduchšiemu pozorovaniu správania.
Douglas-Hamilton si pamätá na prvé GPS zariadenie, ktoré videl v akcii. Do Kene ho doniesli jeho priatelia v roku 1991 a nainštalované bolo do lietadla na počítanie slonov v Národnom parku Tsavo.
Toto GPS zariadenie zaznamenávalo iba polohu lietadla, ktoré sledovalo polohu zvierat.
No napriek tomu sa vyjadril, že to bol veľký objav, keď sme mohli vidieť, ako a kadiaľ sa slony pohybujú - štýly pohybu, ktoré si osvojili.
Tieto štýly sú dôležité, pretože odrážajú informované rozhodnutia slonov o tom, kde by mohli najlepšie uspokojiť svoje najnaliehavejšie potreby, a to potravu, bezpečie a vhodné podmienky na rozmnožovanie.
Technika GPS im ponúkla spôsob, ako tieto štýly podrobne zmapovať.
Hneď ako som uvidel jedno z tých zariadení, hovorí, chcel som ho dať na slona.
Momentálne má v ekosystéme Samburu-Laikipia tieto Save the Elephants GPS obojky okolo 20 slonov.
Najnovší model poskytuje každú hodinu jeden pozičný bod od každého slona.
Technika nových obojkov nie je iba zložitá. Je úsporná zároveň. Aby ušetrili na výdavkoch, na energii z batérií a znížili hmotnosť, mechanizmus obojkov dostáva informácie o polohe zo satelitov GPS, ktoré sú potom ďalej prenášané lacnými smskami cez najpoužívanejšieho mobilného operátora v Keni Safaricom.
Inými slovami, každý v Keni má mobil, dokonca aj slony.
Už aj zopár Grévyho zebier vysiela svoju polohu cez Safaricom. Ktovie, čo bude nasledovať? Pytón písmenkový, drop kori alebo vták krakľa vidlochvostá?
Zatiaľ to však znamená, že každý z 20 slonov posiela každú hodinu, každý deň na Douglas-Hamiltonov počítač smsky, v ktorých sa píše Čauko, Iain, tu som.
Základné stimuly, ktoré podnecujú správanie slonov, sú podľa Douglas-Hamiltona rozmnožovanie, potrava a bezpečie. Najnáročnejšie je zadovážiť si bezpečie.
Hľadanie potravy, vody a rozmnožovacích príležitostí nie je vždy ľahká úloha, no v porovnaní s hľadaním bezpečia pomerne jednoduchá.
Skutočné stále bezpečie je nepredvídateľné a ťažko dosiahnuteľné.
Miestni ľudia majú na to názov: neebei.
Každý človek chce neebei - slobodu od nebezpečenstva, hrozby, neistoty a strachu. Nepersonifikujeme, keď povieme, že sa to vzťahuje aj na slony.
Dokonca aj v severnej Keni v 21. storočí, kedy je už obchod so slonovinou zakázaný a Kenya Wildlife Service (KWS) bojuje proti pytliakom, môžu byť životy slonov (obzvlášť samcov s veľkými klami) v ohrození.
Občas zviera zabije nahnevaný farmár, ktorému poničilo úrodu, alebo rozhorčený pastier, ktorý našiel svoju drahú kravu smrteľne prebodnutú a pomstil sa prvému slonovi, na ktorého natrafil.
Aj naďalej ľudia zabíjajú kvôli slonovine. Do slona vystrieľajú plný zásobník brokov, rozsekajú tvár, aby mohli vylomiť kly, a potom slonovinu posunú na čierny trh.
Slon občas umrie predčasne a z nevyjasnených dôvodov.
Keď som sa asi po mesiaci vrátil do Keni na druhú návštevu, Douglas-Hamilton mi povedal, že Anna, mladá samica, ktorej obojok sme šli pešo skontrolovať, umrela.
Bola zastrelená neznámou osobou a z neznámeho dôvodu.
Jej kly, menšie, ale cenné, nikto nezobral. Keď jej mŕtvolu našla hliadka z KWS, boli stále na mieste, a to mohli byť ľahko vyňaté z rozkladajúcej sa lebky bez akéhokoľvek rezania.
Po páchateľovi nie sú stopy a nikto nemá ani potuchy o motíve.
Po týždni som prišiel na prehliadku Anniných pozostatkov, tentoraz s Onesmasom Kahindim, ktorý má na starosti údaje o mŕtvolách.
Našli sme ju (s pomocou Iaina, ktorý letel ponad poslednú GPS polohu a zachytil záblesk bielej kosti) v mokrom, prameňom presiaknutom údolí v západnej Laikipii, proti prúdu od obdĺžnikového jazera.
Neďaleko sa zdržiavali poletujúce supy, ale na tom nebolo nič zaujímavé.
Annina lebka, ktorá ležala pod stromom Acacia xanthophloea, bola zašpinená od vtáčieho trusu.
Jej spodná čeľusť, niekoľko rebier, lopatka a ďalšie úlomky kostí boli spolu s trávou zo žalúdka a kúskami vyschnutej kože roztrúsené po okolí.
Kĺby z jej čeľuste vykazujú stopy po obhrýzaní hyenou.
V celej oblasti bol cítiť zápach smrti, ale keďže sme postupovali v smere vetra, nezacítili sme ju, až dokým sme ju nezazreli.
Bola mŕtva už asi tri týždne.
Červy a muchy, podobne i hyeny, ako prišli, tak už aj odišli.
Kahindi jej odmeral stoličku a spravil fotku.
Anna spravila svoje vlastné rozhodnutia a jedno z nich ju priviedlo do tohto malého údolia, zrejme kvôli vode a dobrej tráve.
Nech už našla čokoľvek, nebolo to neebei a podrobnosti jej nešťastia zostali nevysvetlené.
Kahindi, neúnavný pracovník slonej ochrany, avšak žiadna citlivka, si zatvoril pero.
Hotovo, oznámil.
Fajn, teraz poďme predbehnúť dážď.
Všetko závisí od výberu.
Slony sú inteligentné, vedia, čo potrebujú, a spravidla aj kde to nájdu. Ak to nevedia, tak ich to naučí matka alebo stará matka.
Vyzerá to tak, že sa zamýšľajú nad rizikami.
Dokážu byť nebezpečné, ale radšej sa vyhýbajú konfliktom s inými veľkými nebezpečnými tvormi, akými sú levy či ľudia.
Okrem toho sú bylinožravce, čiže nemajú dôvod zabíjať. Výnimkami sú obrana alebo zmätenie, panika a zúfalosť z nenaplnenia svojich potrieb.
V ekosystéme Samburu-Laikipia dokážu žiť na miestach medzi farmami a osídlením, kde majú nižšiu úroveň konfliktov a vyššiu úroveň vzájomnej tolerancie než vo väčšine iných oblastí, v ktorých sa slony pohybujú.
Douglas-Hamilton sa so mnou o týchto veciach zamyslene rozprával pred i po dni, kedy ho mojou vinou takmer zabil slon.
Stalo sa to takto.
Jedno neskoré popoludnie sa zastavil pri mojom stane.
Chcel by si sa ísť pred západom slnka previezť za slonmi? spýtal sa ma.
Toto bol jeho obvyklý spôsob odmeny za osemhodinovú sedavú prácu za stolom.
Čo keby sme šli radšej pešo? navrhol som pri tejto príležitosti.
Vedel som, že cesta pešo v rámci rezervácie je spravidla nebezpečná, ale nemohli by sme prejsť aspoň malý kužeľovitý kopec hneď za táborom?
Samozrejme, súhlasil. A tak sme išli.
Z kamenistého vrcholku kopca sme si vychutnávali nádherný výhľad na západ, kde sa hnedý mazľavý tok rieky Ewaso Ngiro skrúcal dolu prúdom pomedzi brehy, ktoré boli zaplnené palmami a agátmi.
Na sever od nás sa týčil väčší kopec, dvojitý násyp, ktorý je známy ako Spiaci slon.
Na ten si už niekedy vyšiel? spýtal som sa.
Nie, odpovedal mi Douglas-Hamilton, no v očiach sa mu zablysla šibalská iskra, ale my by sme mohli.
A tak sme pešo vyrazili k Spiacemu slonovi. Dvaja bieli muži v strednom veku a chudý chalan Mwaniki, mladý Samburčan a jeden z pracovníkov tábora s korálkami a v shuka, ktorého s nami zavolal Douglas-Hamilton.
Šli sme cez vysoké riedke krovie asi iba päť minút, keď sme pred nami uvideli slony - samicu s dvoma sloníčatami.
Zastali sme a z bezpečnej diaľky sme ich obdivovali. Pokračovali sme, až keď to vyzeralo, že sú na odchode.
O pár sekúnd Mwaniki zamrmlal varovanie a všimli sme si, ako z diaľky asi 64 metrov na nás zazerá samica.
Uši mala doširoka roztiahnuté a bola rozrušená.
Hlasno zatrúbila a zaútočila.
Otočil som sa a bežal ako blázon.
Mwaniki sa otočil a bežal ako gazela.
Douglas-Hamilton sa otočil a bežal, no potom si to rozmyslel a zastal. Roztiahol ruky a začal kričať, aby ju zastavil.
Niekedy to zaberá. U niektorých slonov sú útoky klamlivé alebo nesmelé. V tom prípade môžu byť zastavené odvážnou výzvou.
Avšak tento útok nebol klamlivý.
Samica opäť zatrúbila a pokračovala v behu.
Douglas-Hamilton sa znova otočil a rozbehol sa.
Vtedy som mal už 20 krokov náskok a Mwaniki bol preč.
Pri rýchlosti, akou sa pohyboval, už mohol byť v polovici cesty do Lamu.
Ale nie, bežal naspäť do tábora v Samburu (to sme sa dozvedeli až potom) a kričal: Etara lpayian ltome!
Znamená to: Starého muža zabil slon!
Toto oznámenie, hoci unáhlené, priviedlo ľudí rýchlo na miesto.
Zatiaľ slonica zachytila Douglas-Hamiltona, keď sa jej snažil vyhnúť obchádzaním kríka.
Zo vzdialenosti asi 15 metrov som videl, ako ho chobotom zdvihla a potom odhodila ako takú handru.
Dostal zo seba len jedno žalostné slovo: Pomoc.
Pristúpila k nemu bližšie a zahnala sa klami smerom nadol.
Douglas-Hamiltonove telo bolo skryté za vysokou trávou, takže som nevidel, či ho prebodla.
Potom ustúpila asi desať krokov a pozastavila sa.
Neskôr mi povedal, že toto bola chvíľa, kedy mu prebehlo mysľou, či je toto jeho koniec.
Utekal som k Douglas-Hamiltonovi a na moje prekvapenie vnútornosti mu z tela neviseli ako rezance.
Bol doškrabaný, otrasený, poudieraný a otrhaný. Topánky, okuliare a hodinky mal preč, ale bol v poriadku.
Prešiel som mu celý hrudný kôš, ale nemal žiadne bodnutia po kloch.
Vzali sme ho medzi nás a zdvihli na nohy.
Potom prišiel ďalší tucet ľudí z tábora, niektorí pribehli, niektorí prišli na aute.
Niekto mu našiel okuliare a topánky.
Hodinky boli rozbité, ale tikali.
Rýchlo sme miesto opustili pre prípad, že by si to slonica rozmyslela a vrátila sa.
Keď bolo už po všetkom, s Douglas-Hamiltonom sme si dali dohromady všetko, čo sa stalo.
Po tom, čo sme si vydýchli, nasledovalo ospravedlňovanie (hlavne z mojej strany, keďže kvôli mne sme tam boli pešo, avšak on o tom nechcel ani počuť a celú vinu bral na seba) a hypotetizoval.
S pomocou Daballena a Lentipa určil, že táto samica bola určite Diana, jedna z Panovníčok, spolu so svojimi dvoma mladými sloníčatami.
Možno sme ju vystrašili, pretože vietor fúkal za jej chrbtom, a teda nás nezacítila, keď sme sa priblížili.
Možno bola zahnaná do kúta ctižiadostivým samcom alebo levom tesne pred tým, ako sme tam zablúdili.
Pýtal sa aj ľudí, či je v záznamoch o Diane niečo, čo by mohlo byť príčinou vzdorovitého správania.
Avšak nič sa v nich nenašlo.
Diana.
Bola iba ďalším slonom - citlivým, prchkým a zložitým.
Jej správanie v oné popoludnie bolo odlišné, hoci násilné.
Na poslednú chvíľu urobila rozhodnutie.
Rozhodla sa nezabiť ho.
A nikto, ani len Iain Douglas-Hamilton so svojimi zázračnými prístrojmi a ťažko získanými vedomosťami, nikdy nebude vedieť prečo.
Dňa 21. 7. 2016 Medzinárodná asociácia atletických federácií (IAAF), ktorá je riadiacim orgánom ľahkej atletiky, suspendovala ruský tím z účasti na olympiáde v Rio de Janeiru. Dôvodom bol rozsiahly tajný vládny program, pri ktorom na OH v Soči podávali ruským športovcom steroidy, ako aj skrývanie dôkazov podvádzania.
Štátom sponzorované dopingové programy, ktoré mali neprávom zvýhodniť športovcov svojej krajiny, fungovali už za studenej vojny.
Vo všeobecnosti však športovci užívali látky na zvýšenie športovej výkonnosti v honbe za olympijským ideálom – Citius, Altius, Fortius (rýchlejšie, vyššie, silnejšie) – už od nepamäti.
Alexander Legkov, ruský zlatý medailista, skáče na stupňoch víťazov vedľa ruského strieborného medailistu Maxima Vylegžanina (vľavo) a ruského bronzového medailistu Iľju Černousova (vpravo) počas vyhlásenia výsledkov v behu na lyžiach na 50 km na olympiáde v Soči v roku 2014.
Všetci sú podozriví z užitia zakázaných látok.
Od 3. storočia pred n. l. sa olympijskí športovci v antickom Grécku snažili zvýšiť svoju športovú výkonnosť stimulanciami, akými sú brandy, víno, halucinogénne huby a sezamové semienka.
Rímski gladiátori užívali stimulanciá na lepšie prekonanie únavy a zranení.
Ľudia v antike taktiež spozorovali účinky kastrácie na domácich zvieratách a pokúšali sa ich napodobniť.
Jedli zvieracie aj ľudské orgány za účelom zvýšenia sily, vitality a odvahy.
Podvádzanie sa v starovekých olympijských hrách tvrdo trestalo (jedným z trestov bolo zotročenie), avšak užívanie povzbudzujúcich látok sa za podvádzanie nepovažovalo.
Grécki bežci z obdobia antiky.
S nástupom modernej medicíny sa v 19. storočí užívanie stimulancií na zvýšenie energie, výkonnosti a na zrýchlenie zotavenia v súťažnom športe tešilo čoraz väčšej popularite.
Vedci začali seriózne experimentovať s anabolickými účinkami hormónov.
Tzv. elixír života, s ktorým prišiel Charles-Édouard Brown-Sequard, sa stal prvou známou látkou na zvýšenie športovej výkonnosti v americkom profesionálnom športe. Stal sa známym najmä po tom, ako ho Jim Galvin, nadhadzovač z tímu Pittsburgh Alleghenys, vypil pred zápasom v roku 1889.
(Jeho víťazstvo v zápase sa považovalo za dôkaz účinnosti elixíru.)
Táto zmes obsahovala testosterón získaný z genitálií psov, králikov, oviec, morčiat a iných zvierat.
V tom čase bolo dostupných mnoho elixírov, ktoré vraj obsahovali pravý výťažok zvieracej energie.
Reklama na elixír podobný tomu od Browna-Sequarda s názvom Sequarine z roku 1912.
Koncom 19. a začiatkom 20. storočia začali plavci, vytrvalci, šprintéri a cyklisti užívať špeciálne dopingové receptúry s cieľom získať náskok pred svojimi súpermi.
Vtedajší boxeri pili strychnínové tabletky a brandy s kokaínom.
Počas olympijského maratónu v roku 1904 tréner vyčerpanému Thomasovi Hicksovi aplikoval dve injekcie sulfátu strychnínu, ktoré následne zapil veľkými pohármi brandy.
Hicks získal zlato, ale takmer zomrel.
Zmesi strychnínu, heroínu, kokaínu a kofeínu sa užívali do 20. rokov 20. storočia.
Nik takéto postupy neskrýval, nakoľko sa nepovažovali za podvádzanie. Dopingové receptúry však držali v prísnej tajnosti.
Thomas Hicks počas maratónu na letných olympijských hrách v St. Louis v roku 1904.
V 19. storočí bol v móde pedestrianizmus (z ktorého sa neskôr vyvinula atletická chôdza).
Trate merali 800 kilometrov, niekedy aj viac, pričom sa na túto disciplínu chodilo pozerať dvadsaťtisíc divákov denne.
V 70. a 80. rokoch 19. storočia to bol najpopulárnejší šport v Spojených štátoch.
Chodci bežne užívali stimulanciá, ktoré ich udržiavali v bdelom stave.
Onedlho sa tak stalo aj v cyklistike na dlhé trate.
Cyklisti začali užívať nitroglycerín (srdcový stimulant) pre zlepšenie dýchania.
Niektorí na získanie výhody užívali kofeín, iní alkohol, ďalší zas kocky cukru namočené v éteri.
Cyklistické preteky na trávnatej ploche v anglickom meste Pocklington začiatkom 20. storočia.
Od 19. do polovice 20. storočia čoraz viac ľudí užívalo stimulačné látky.
Podľa doktora Yesalisa počas druhej svetovej vojny sily fašistických, ako aj protifašistických mocností užívali amfetamíny.
Doktor vied Charles E. Yesalis III. je emeritným profesorom, ktorý sa venoval oblasti zdravia a ľudského vývoja na Pennsylvánskej štátnej univerzite a napísal publikáciu Anabolic Steroids in Sport and Exercise (Anabolické steroidy v športe a pri cvičení). Bol poradcom v americkom Úrade pre kontrolu drog (ONDCP), Olympijskom výbore Spojených štátov, Národnej asociácii univerzitného športu (NCAA) a v iných organizáciách.