Na výskumnej stanici vzdialenej 11 kilometrov od mesta Cherskiy, Mathias Goeckede z nemeckého inštitútu Maxa Plancka so zameraním na biochémiu zistil, že výška snehu sa za posledných päť rokov zdvojnásobila.
Teplota aktívnej vrstvy stúpla do apríla 2018 o 5,5 °C.
Tento jav sa netýka len Sibíri.
Odborník na permafrost z Aljašskej univerzity v meste Fairbanks Vladimir Romanovsky v približne 180 výskumných oblastiach celé roky sledoval, ako aktívna vrstva v polovici januára úplne zamrzne.
Na týchto miestach však opakovane silno snežilo, a preto začínalo mrznúť vo februári, neskôr až v marci.
Osem oblastí, ktoré skúmal Romanovsky v blízkosti mesta Fairbanks a dvanásť západoaljašských oblastí na Sewardovom polostrove v roku 2018, vôbec nezamrzlo.
V permafroste na celom svete je uložených viac než 1 600 gigaton uhlíka.
Je to skoro dvakrát viac než v atmosfére.
Nikto nečakal, že všetok alebo aspoň väčšina permafrostu sa roztopí.
Až donedávna výskumníci predpokladali, že z permafrostu unikne maximálne 10 % uhlíka.
Dokonca predpokladali, že to bude trvať 80 rokov.
Všetko sa urýchlilo vtedy, keď aktívna vrstva prestala v zime mrznúť.
Zvýšená teplota umožňuje mikróbom rozmnožovať sa v pôde.
Oxid uhličitý a metán sa uvoľňujú nielen v letných mesiacoch, ale po celý rok.
Toto teplo sa v zime dostáva aj do samotného permafrostu, ktorý sa preto topí rýchlejšie.
Mnoho našich predpovedí sa neguje, hovorí Róisín Commaneová, odborníčka na atmosférickú chémiu z Kolumbijskej univerzity, ktorá sleduje emisie uhlíka z lietadiel.
Spolu s kolegami zistila, že množstvo CO2 v aljašskej oblasti North Slope vzrástlo od roku 1975 o 73 %.
Snažili sme sa zistiť, čo sa na Arktíde deje a spoliehali sme sa na leto, vraví Commaneová, ale skutočný príbeh sa začína až vtedy, keď slnko zapadne.
Zasnežené zimy sú už minulosťou.
Počas poslednej zimy v meste Cherskiy napadlo menej snehu a pôda sa výrazne ochladila.
V meste Fairbanks nasnežilo len trochu.
Napriek tomu si niektoré aljašské oblasti, ktoré skúmal Romanovsky, zachovali dostatok tepla a nezamrzli úplne.
Je to naozaj skvelé, tvrdí zástupca riaditeľa inštitúcie The Woods Hole Research Center v Massachusetts Max Holmes, ktorý skúma uhlíkový cyklus na Aljaške i v meste Cherskiy.
Topenie permafrostu som si predstavoval hlavne ako pomalý a stály proces, možno ako zvláštny päťročný jav.
Čo ak to tak nie je?
Čo ak sa veci menia oveľa rýchlejšie?
Čo ak tieto zmeny povedú k ďalším, ktoré ich umocnia tak, ako je to aj v prípade ľadovcov Severného ľadového oceánu?
Morský ľad odráža slnečné lúče a oceán sa pod ním udržuje v chlade.
No pri topení morského ľadu temný oceán absorbuje teplo.
Dôsledkom je ešte väčšie množstvo topiaceho sa ľadu.
Hraničné body, ktoré spôsobujú isté spätné reakcie, sa spravidla ťažko predvídajú.
Existujú hranice, ktoré nechceme prekročiť, tvrdí Chris Field, riaditeľ inštitútu pre životné prostredie Univerzity v Standforde Woods Institute for the Environment.
Ale nevieme, kde tieto hranice sú, dodáva.
O permafroste veľa vecí nevieme.
Permafrost zaberá územie skoro dvakrát väčšie, než je rozloha Spojených štátov.
Obýva ho taký počet ľudí ako približne polovica populácie mesta New York, a to na najmenej prístupných terénoch na svete.
Iba malú časť z toho sledujú vedci priamo.
Namiesto toho skúmajú neveľké územia, ďalšie iba pozorujú na diaľku a o iných sa snažia vyvodiť závery.
Naopak, ľadovce Severného ľadového oceánu je možné zmerať satelitom ako jeden celok.
Na internete môžete sledovať, čo sa presne stalo s morským ľadom, hovorí odborník na permafrost z Univerzity v severnej Arizone Ted Schuur, s permafrostom je to ťažšie.
Naše nástroje ledva dokážu zmerať, čo sa práve deje.
Výskumníkov obzvlášť znepokojuje jeden typ permafrostu – 20 % toho, ktorý obsahuje obrovské množstvo usadenín pevného ľadu.
Časť ľadu sa vytvorila vtedy, keď pôda presiakla vodou a zamrzla pri styku s permafrostom.
Iná časť vznikla pred tisíckami rokov počas arktických zím, keď sa zem zmrštila, popraskala a vytvorila tak polygonálne tvary.
Na jar roztopená voda tieto štrbiny naplnila a neskôr opätovne zamrzla.
Po čase podpovrchový ľad prerástol do mohutných klinov obklopených permafrostovou pôdou.
Útes Duvanny Yar je nimi preplnený.
Takáto štruktúra sa môže rýchlo rozpadnúť.
Keď sa permafrost rozpadá, topí sa aj podpovrchový ľad.
Pri odtoku vody sa prenáša teplo, ktoré podporuje topenie, a zanecháva za sebou tunely a vzduchové vrecká.
Zem sa prepadá a tieto dutiny vypĺňa.
Tak vytvára povrchové priehlbiny, ktoré sa napĺňajú dažďovou a roztopenou vodou.
Voda prehlbuje mláky a prehrýza sa cez ich zľadovatené brehy, až kým sa z mlák nevytvoria rybníky a z rybníkov sa nestanú jazerá.
To spôsobí, že sa zohrieva a roztápa ešte viac pôdy.
Náhle topenie, ako vedci nazývajú tento proces, mení celú krajinu.
Spôsobuje zosuvy pôdy.
Od roku 1984 do roku 2013 zaznamenali vedci na Banksovom ostrove v Kanade 60-násobný nárast prepadov pevnej pôdy.
Vedie to k prepadávaniu lesov.
Ekologička Marrit Turetská v spolupráci s kanadskou Univerzitou v meste Guelph počas posledných 15 rokov sleduje náhle topenie v smrekových lesoch blízko mesta Fairbanks.
Zistila, že tamojšie záplavy narúšajú korene a kmene stromov.
Turetská sa domnieva, že všetky stromy v jej opitom lese sa čoskoro prevrátia a pohltí ich mokraď.
Stále sú tam miesta s pevnou pôdou, ale aby ste sa k nim dostali, musíte sa prebrodiť mokrými časťami, hovorí.
Topenie permafrostu spôsobuje vznik emisií skleníkových plynov.
Stojatá voda však túto hrozbu urýchľuje.
Plyn, ktorý pochádza z bezkyslíkového blata spod rybníkov a jazier, neobsahuje len oxid uhličitý, ale aj metán. Je to 25-krát nebezpečnejší skleníkový plyn než oxid uhličitý.
Ekologička Katey Walter Anthonyová z Univerzity vo Fairbanks na Aljaške meria metán vychádzajúci z arktických jazier už 2 desaťročia.
Jej posledné merania zverejnené v roku 2018 ukazujú, že nové jazerá vytvorené náhlym topením môžu až strojnásobiť emisie skleníkových plynov spôsobené permafrostom.
Nie je známe, nakoľko táto správa ovplyvnila politiku.
V októbri minulého roku zverejnila inštitúcia IPCC novú správu.
Tá sa týka cieľa obmedziť rast globálnej teploty o maximálne 2 °C ako bolo stanovené na parížskej konferencii v roku 2015.
Od 19. storočia sa planéta oteplila asi o 1 °C.
V správe sa uvádza, že znížením globálneho otepľovania z 2 °C na 1,5 °C bude o 420 miliónov ľudí menej vystavených častým extrémnym vlnám horúčav.
Takisto sa počet rastlín a živočíchov, ktorých biotopy môžu zaniknúť, zníži na polovicu.
Pravdepodobne sa zachránia aj koralové útesy a necelé 2 milióny kilometrov štvorcových permafrostu.
Aby sa podarilo otepľovanie obmedziť na 1,5 °C, IPCC tvrdí, že emisie oxidu uhličitého by sa do roku 2030 museli znížiť o 45 % a do roku 2050 úplne odstrániť.
Ďalej by sa mali vyvinúť technológie na odsávanie obrovského množstva oxidu uhličitého z atmosféry.
Výzva môže byť ešte väčšia.
IPCC pri správe o znížení na 1,5 °C po prvý raz zohľadnil aj emisie súvisiace s permafrostom, no nezahŕňal však emisie spôsobené rýchlym topením.
Klimatické modely ešte nie sú dosť sofistikované na to, aby zachytili tento druh rýchlych zmien krajiny.
Na žiadosť spoločnosti National Geographic Katey Walter Anthonyová a modelár z Národného laboratória Lawrenca Berkeleyho Charles Koven vypočítali približné hodnoty emisií spôsobené rýchlym topením.
Odhadujú, že na zastavenie nárastu teploty na 1,5 °C by sme museli naše emisie fosílnych palív úplne obmedziť najneskôr do roku 2044, teda o 6 rokov skôr, než predpokladal časový harmonogram IPCC.
Transformácia globálneho energetického systému by tak trvala štvrť storočia.
Stojíme pred neznámou budúcnosťou a nemáme dostatočné nástroje, povedal Koven.
Neistotu nepociťujeme len my.
Je veľa možností, ako by sa veci mohli zhoršiť.
Napríklad, existuje viac spôsobov vzniku nových jazier.
Niekoľko týždňov po odchode zo Sibíri sme s Orlinskou a s ekológom Kenom Tapeom – kolegom Waltera Anthonyho z Aljašskej univerzity, absolvovali raftový výlet v aljašskom národnom parku Gates of the Arctic.
Plavákové lietadlo nás spolu so sprievodcom riekami Michaelom Waldom vysadilo pri jazere Gaedeke v centrálnej časti pohoria Brooks Range.
Odtiaľ sme sa vydali južne od rieky Alatna.
Lúče septembrového slnka tancovali na vode.
Asi po kilometri a pol sme našli pri brehu rozhryzené konáriky.
Po týždni na rieke sme dorazili k jazeru s rozlohou 153 780 metrov štvorcových, ktoré tam predtým nebolo.
V jeho strede bola obrovská bobria hrádza.
Tape už roky využíva letecké a satelitné fotografie na sledovanie zmien rastlín či divej zveri na Aljaške a vplyvu na permafrost.
Keď sa permafrost topí a vegetačné obdobie sa predlžuje, Arktída zelenie.
Napríklad počet kríkov pri aljašských nížinách riek sa takmer zdvojnásobil.
(Aj keď na rast vegetácie je potrebné viac uhlíka, odborníci v prieskume z roku 2016 dospeli k záveru, že arktická ekologizácia nebude dostatočnou kompenzáciou pre rozmŕzajúci sa permafrost.)
Z dôvodu vegetácie sa zvieratá sťahujú na sever.
Vďaka vŕbam, ktoré sú teraz také vysoké, že vytŕčajú zo snehu, môžu zajace meňavé nájsť jedlo na zimu a úkryty až v oblasti Severného ľadového oceánu.
Pôvodní obyvatelia lesov teraz osídlili oblasť North Slope vzdialenú stovky kilometrov od skutočných lesov.
Rys, ktorý sa živí zajacmi, ich zrejme nasledoval.
Obe skupiny živočíchov pravdepodobne postupujú po stopách losov, ktoré sa živia aj vŕbami a ktorých počet v okolí rieky Colville, kde sa predtým nevyskytovali, je dnes okolo 1 600.
Tieto objavy viedli Tapa k hľadaniu fotografií s ďalšími obyvateľmi tundry.
Len čo som si spomenul na bobry, pustil som sa do toho, povedal.
Veľmi málo druhov zvierat zanecháva stopu viditeľnú až z vesmíru.
Na snímkach z rokov 1999 až 2014, ktoré zachytávali iba tri rozvodia, spozoroval 56 nových komplexov bobrích rybníkov.
Tie tam v 80. rokoch neboli.
Zvieratá skutočne prichádzajú na severnú Aljašku a za rok prejdú zhruba 8 kilometrov.
Tape verí, že na arktickej Aljaške je v súčasnosti až 800 komplexov bobrích rybníkov, vrátane spomínanej bobrej hrádze na rieke Alatna.
Tape ju pomenoval Lodge Mahal.
Bol to celkom zaujímavý pohľad – asi 243 centimetrov vysoká a meter široká kopa konárov a stromčekov bola pokrytá bahnom a machom.
Nachádzala sa v jazere, ktoré človeku siaha asi po pás, v jazere obklopenom močiarom.
Vodu z rieky odvádzali priehrady.
Celý močiar okolo Lodge Mahal je nový, povedal Tape, keby ste tu boli pred 50 rokmi, nenašli by ste tu žiadneho bobra.
Tape a Wald chceli preskúmať Alatnu, pretože sprievodca, ktorý pracuje pre Walda, už predtým našiel pozdĺž rieky Nigu drevo obhryzené bobrami.
Rieka Nigu pramení na opačnej strane kontinentálneho rozvodia, neďaleko horného toku Alatny pri jazere Gaedeke.
Ďalej tečie na sever, vlieva sa do rieky Colville a Severného ľadového oceánu.
Pozdĺž rieky Alatna nad tzv. Lodge Mahal sme našli ďalšie rybníky a opustené priehrady.
Tape si teraz myslí, že bobry sú na ceste k oblasti North Slope a že Alatnou prechádzajú cez pohorie Brooks Range.
Túto expanziu sledujeme akoby v priamom prenose, uviedol.
Nevie dokázať, že takéto zmeny spôsobuje zmena podnebia.
Výskyt bobrov ovplyvnil aj koniec obchodu s kožušinou pred 150 rokmi.
V každom prípade, títo zubatí stavitelia by mohli výrazne zmeniť ráz permafrostu.
Predstavte si, že by ste boli vývojárom a povedali by ste si, že chcete povolenie na vybudovanie troch priehrad na každý druhý prúd v arktickej tundre, povedal Tape.
Takto nejako to môže byť.
Tape videl malú ukážku.
Fotografie prítoku rieky Serpentine, ktorá sa nachádza juhovýchodne od mesta Shishmaref na aljašskom Sewardovom polostrove, nepoukazujú v období od roku 1950 a 1985 na žiadne zmeny.
Do roku 2002 sa sem nasťahovali bobry a krajina sa zaplavila.
Do roku 2012 sa časť pôdy zrútila a zmenila sa na mokrade.
Permafrost sa strácal.
Niekoľko stoviek bobrov nezrekonštruuje Arktídu.
Zvieratá však môžu smerovať aj na sever do Kanady a na Sibír.
Rýchlo sa rozmnožujú.
Experiment z Argentíny je poučný. V roku 1946 na juh úmyselne doviezli 20 bobrov na podporu kožušinového obchodu.
Dnes sa ich počet pohybuje okolo 100 000.
V predstavách Zimovcov o minulosti i budúcnosti arktického permafrostu hrajú dôležitú úlohu aj divé zvieratá.
Avšak tieto živočíchy sú väčšie ako bobry a ich vplyv na permafrost je dôležitejší.
Sergej Zimov už dlho tvrdí, že stáda bizónov, mamutov, koní a sobov, ktoré sa tiahli stepami v období pleistocénu, boli zodpovedné za udržiavanie stepí.
Okrem toho, že jedli trávu, hnojili ich svojimi výkalmi, pošľapávali machy i kríky a vytrhávali stromčeky.
Od poslednej doby ľadovej nahradila tieto trávnaté pláne na východe Sibíri vlhká tundra.
Na jej severe dominujú machy a na juhu lesy.
Podľa Zimova boli jedným z hlavných činiteľov tejto zmeny lovci, ktorí zhruba pred 10 000 rokmi zničili stáda pasúcich sa zvierat.
Bez týchto zvierat, ktoré hnojili pôdu, tráva vyschla.
Bez trávy, ktorá sala vodu, sa pôda premáčala.
Ujali sa machy a stromy.
Keby však ľudia pred tisíckami rokov netlačili ekosystém za hranice, stále by sa na Sibíri pásli mamuty.
Zimov pred takmer 25 rokmi vytvoril názorný projekt s rozlohou 145 kilometrov štvorcových tzv. Pleistocénny park, nachádzajúci sa v nížinách neďaleko mesta Cherskiy.
Chcel dostať veľké pasúce sa zvieratá späť a zistiť, či dokážu obnoviť trávnaté pláne.
Zimov spolu s Nikitom nakoniec odchytili divoké kone a neskôr z Bajkalského jazera priviezli jaky a ovce.
Na jar minulého roku Nikita priviezol 12 bizónov z Dánska, prešiel pritom vyše 14 000 kilometrov nákladným autom a člnom cez Rusko.
V roku 2018 sa Zimovci spojili s genetikom z Harvardovej univerzity Georgom Churchom, ktorý si myslí, že dokáže naklonovať mamuta.
Dúfame, že jedného dňa budú tieto vyhynuté zvieratá dupať okolo Pleistocénneho parku a v antropocéne sa im bude dariť.
Pleistocénny park jasne potvrdzuje hypotézu Sergeya Zimova.
Dúfa, že je aj preventívnym opatrením proti klimatickým zmenám.
Trávnaté pláne, najmä keď sú pokryté snehom, odrážajú viac slnečného žiarenia ako tmavý les.
Pasúce sa zvieratá udupávajú sneh, a tak umožňujú únik tepla z pôdy.
Oba tieto faktory ochladzujú zem.
Keby divoká zver dokázala obnoviť trávnaté pláne, spomalilo by to topenie permafrostu, a tým aj zmenu podnebia.
Aby ste však dosiahli skutočnú zmenu, museli by ste vypustiť tisíce zvierat zo zoologických záhrad na obrovské územia Arktídy.
Podľa Zimovcov sú dôkazy z ich parku sľubné.
Aj keď je tam približne iba 100 zvierat, trávnaté porasty parku zostávajú podstatne chladnejšie ako zem v okolí.
Rozdiel medzi ambíciami Zimovcov a skutočnou podobou parku je nepochybne veľký.
Raz poobede sme s Orlinskou vyšli na rozmočené trávnaté plochy, ktoré pripomínali močiar, sledovať kone.
V diaľke sa skryl osamelý bizón.
Nikita nás naložil do osemkolesového mini tanku a viedol cez padnuté vŕby.
Po prudkom stúpaní sme prešli cez niekoľko štíhlych smrekovcov.
Preto potrebuje obrovských bylinožravcov.
Momentálne nemám žiadne zvieratá, ktoré by sa týchto stromov zbavili, vraví Nikita.
Veľa času trávi získavaním finančných prostriedkov.
Naposledy bol v Kalifornii, kde sa skamarátil s bývalým guvernérom Jerrym Brownom, aby tento plán pokračoval ďalej.
Tento nápad sa stretáva i s kritikou.
Niektorí vedci popierajú odhady Zimovcov o tom, koľko veľkých zvierat sa potulovalo po Sibíri v období pleistocénu.
Tvrdia tiež, že ich teória o ekologických zmenách, minulých aj súčasných, je príliš zjednodušená.
Väčšina kritiky poukazuje predovšetkým na trúfalosť Zimovcov.
Max Holmes z inštitúcie Woods Hole, ktorý ich dobre pozná, vidí v ich tvorbe geniálnu iskru.
Holmes povedal: Zimovci síce nie sú v centre pozornosti, ale práve mimo nej často vznikajú skvelé nápady a zmeny.
Moderný svet mimo Pleistocénneho parku reagoval na otepľujúcu sa Arktídu nezáujmom.
Celé desaťročia sme ignorovali dôkazy o klimatických zmenách a dúfali sme, že sa situácia príliš nezhorší.
Spoliehame sa na pokrokovú techniku, ktorá sa zdá byť nedosiahnuteľná.
Konáme tak aj napriek radám vedcov zaoberajúcich sa klímou, najmä odborníkov na permafrost, ktorí tvrdia, že všetko poukazuje na potrebu naliehavých až odvážnych opatrení.
Zimovci sú iní.
Svoj život strávili bojom v nemilosrdnej krajine, ktorá sa nechce poddať.
Pýtajú sa, či je záchrana permafrostu obnovením arktickej stepi naozaj šialenejšia predstava než očakávanie, že ľudia rýchlo zmenia energetický systém sveta.
Možno naozaj potrebujeme trochu šialenstva.
Boj proti klimatickým zmenám si vyžaduje viac krokov z rôznych strán.
Ak ich skombinujeme, budúcnosť nemusí byť celkom mizerná, uviedol Nikita.
Dnešné ráno som zišla dole a zistila, že Šibalka je fuč.
Podľa oficiálnych núdzových opatrení som to mala telefonicky nahlásiť Úradu pre zmiznutia.
Hlas by následne podal krátky parametrický popis mačky a ak by sedel na moju chýbajúcu položku, mohla by som stlačiť mriežku a nahrať pätnásťsekundový opis.
Trojtónová melódia by mi potom oznámila, že systém zaregistroval moju žiadosť.
Ľubozvučný hlások by napokon k prípadu priradil číslo a k tomu dodal aj zopár inštrukcií, ako postupovať pri nahlasovaní nových informácií alebo zrušení žiadosti.
Namiesto toho som však zdvihla telefón a vyťukala tvoje číslo.
Vždy som ti hovorievala o problémoch, ktoré si nemohol vyriešiť, akoby som násobením nešťastia bola schopná zriediť ho.
Šibalka je preč, povedala som a čakala na tvoju odpoveď.
··· Na druhom konci linky bolo chvíľu ticho.
Nahlásila si to? spýtal si sa.
Tvoj hlas znel nenútene, akoby šlo o zvieratko niekoho úplne cudzieho, o akési zviera z ďalekých krajín, ktoré vlastnia ľudia, ktorých sme nikdy predtým nestretli.
Nie, odvetila som.
Potom som ešte dodala: Mám tak trochu depku.
Často som mávala depresiu, ale v poslednom čase sme na ňu mali všetci dobrý dôvod.
Je mi to ľúto, znela tvoja odpoveď.
Šibalka rada žula káble, skonštatovala som.
Viem, povedal si.
Nepovedal si však, že by si teraz chcel byť so mnou.
Ani ja som to nepovedala.
Nič viac sa nedalo dodať.
Zložila som telefón.
Niekedy som ti hneď spätne zavolala, len aby som počula, ako zdvihneš, a vedela, že práve v tú chvíľu máš ruky na kuse plastu, ktorý si skrze stovky kilometrov káblov a drôtov nežne vinie cestu ku mne.
Vedela by som, že si ešte stále nezmizol, hoci tvoj hlas áno.
V poslednej dobe som si však už nedovolila spätne vyvolávať.
Začala som sa obávať dňa, keď by si mi nezdvihol.
Apokalypsa bola tichá.
Mala niečo do seba, istý šarm.
Skoro by som ju nazvala vznešenou.
A dávala si poriadne načas.
··· Ľudia sa chystali na apokalypsu, pri ktorej sa mohli chopiť zbrane a ukryť.
Nahromadili filtrovanú vodu, konzervovanú kukuricu, sušené mlieko, batérie.
Vyšli knihy, ako sa zariadiť v novom postsvete, ktorý si ľudia predstavovali celkom ako ten náš, akurát s jednou či s dvomi kľúčovými vecami, ktoré by chýbali.
Nazdávali sa napríklad, že preživší sa vynoria na povrch planéty, kde bude chýbať akákoľvek vegetácia.
Zvieratá by najprv zdiveli a potom pokapali od hladu.
Bolo by ich treba enormne veľa nazhŕňať, naložiť do soli a skryť do zásoby.
Asi by to chcelo aj rezervu núdzových semienok, ktoré by mohli rásť na zabezpečenom mieste trebárs zo sterilizovanej zeme, ktorú ste si vopred naznášali.
Nasledovala by povinnosť zhromaždiť skupinu.
Obsahovala by siláka so zlatým srdcom, vedátora, technika, dieťa a niekoho, o kom ste si mysleli, že by ste ho mohli milovať v prípade, že by ste prežili dostatočne dlhý čas.
Nikomu ani na um nezišlo, že apokalypsa bude taká uhladená a bizarná.
Veci sa z ničoho nič vyparili, akoby samé na seba úplne zabudli.
Ak ste v tomto svete nevedeli nájsť kľúče, už ste ich nehľadali.
Možno ste zaklopali domácemu a vypýtali si náhradné, zašli si dať do kľúčovej služby vyrobiť nové, a tento raz rovno dvoje, pre prípad, že to zmiznutie nebola jednorázovka, ale začiatok trendu.
Prípadne ste to zobrali ako znamenie a odsťahovali sa.
Vyšli ste do sveta bez akéhokoľvek smeru, aby ste našli vlastný bod miznutia, čo znamenalo odsťahovať sa k bratovi do Chicaga, ktorý stále mal kľúče od domu, plus jeden náhradný zväzok pre vás.
··· Rozkošná apokalypsa – jedna vec vyšumela, za ňou nasledovala ďalšia.
Apokalypsa bez výhrad, jednoduchá ako zatvorenie okna internetového prehliadača jediným kliknutím.
Mala aj zmysel pre humor. Tučný chlap vykračujúci si ulicou lemovanou opustenými obchodíkmi sa pozrie dolu a zistí, že mu zmizli gate a odhalili tým verejnosti jeho neaktuálne halloweenske spodky.
Taký druh humoru.
Na internete sa podobné videá objavovali každú chvíľu, ale potom sa pominul aj internet.
Chcela som zájsť na mólo a pozrieť sa na ruské koleso ešte predtým, než zmizne.
Nevedela som, kedy sa to stane.
Napadlo mi, že by som sa pokúsila byť posledným človekom, ktorý ho navštíviť.
Vyžadovalo by si to však veľa práce, vyčkávania a sledovania a ja som mala čo robiť aj v čase posledných vecí.
Vložila som si dve jablká do plastového vrecúška a vyšla von z dverí, ktoré som nezamykala, hoci by som poľahky mohla.
Výťahom som sa zviezla na prízemie a vydala sa po East Jackson Drive.
Kráčala som až po breh a potom som pokračovala pozdĺž hlavnej pridŕ- žajúc sa zábradlia rukou v rukavici.
Minul ma sedan s tínedžermi a jeden z nich na mňa zakričal čosi nezrozumiteľné, čo mi znelo ako voľakedajší posmešok.
Vonku nebolo veľmi chladno, hoci bola zima.
Aj počasia bolo pomenej, tak ako všetkého.
Tento deň sa podobal na ten predošlý: ospalý vzduch a pobledlá modrá obloha, žiadne oblaky, iba vágna hmlistá bieloba, ktorá pokojne mohla byť stenčujúcou sa atmosférou.
Na móle som videla čajky, ktoré sa k sebe na promenáde tiesnili, pritláčali si na seba svoje špinavé biele telá.
Zdalo sa, že môžu jesť hocičo – kôrky, šupky, servítky.
Boli stvorené prežiť aj v miznúcom svete, ktorý si sám seba odmyslieval rýchlejšie, než sme ho boli schopní s našimi odpadkami opäť zaplniť.
Jedna čajka sa snažila prehltnúť hračkárskeho levíka z plastu a na- prázdno po ňom s tupou trpezlivosťou chniapala zobákom.
Ruské koleso sa v diaľke na konci móla mohutne týčilo, hoci nebolo zas až také veľké, ako sa mi zdalo prvý raz, čo som ho uvidela.
Chýbalo mu zopár spíc a červených kabín na sedenie.
Vyzeralo ako ústa človeka, ktorému niekto päsťou opakovane vrážal do tváre.
Podišla som k nemu cez voľné priestranstvo, no nebol tam nik, kto by ma uvidel.
Ovládací panel naspodku kolesa bol zamknutý.
Rôzna rýchlosť sa nastavovala veľkou bláznivou pákou ako vystrihnutou z animáku.
Podliezla som reťaz a vhupla do najnižšej kabínky prichystanej na jazdu.
Knísala som sa z jednej strany na druhú v snahe rozhojdať ju, ale rýchlo ma to prestalo baviť.
Potom som si sadla, aby som videla na vodu, a sklopila som kovovú zábranu.
Jazero olizovalo breh tak ako vždy.
Keď zmizne kus vody, ihneď sa tam nahrnie ďalšia, aby si uzurpovala jej miesto, takže nikdy nie je vidno nejakú dieru alebo rozstup.
Keď som sa potom načiahla do plastového vrecúška, mala som už iba jedno jablko.
··· Apokalypsa tohto druhu postráca nielen predmety, ale zhltne aj spomienky.
Nechcela som byť v tvojej blízkosti, keď na mňa zabudneš.
Nechcela som sa dívať, ako sa ti z hlavy zľahka vytra- tím, dúfala som, že na teba zabudnem prvá.
Niekedy som si však svojím rozhodnutím nebola taká istá.
Potom som ti volala a snažila sa hnevať, ako keby si to bol ty, kto sa tak strachoval, že na neho zabudnú, až sa musel odsťahovať z bytu, z jedného mesta do iného.
Niekam, kde dôverné nebolo nič alebo takým nemohlo prestať byť.
Dúfala som, že by si mohol zabudnúť, kto komu čo spravil, no zatiaľ som na to čakala márne.
Vytrácanie sa vecí na začiatku pôsobilo vtipne ako chybička v kontinuite pri zlom filme.
Ty a ja sme dopĺňali zvukové efekty a kričali puf!, keď sa niektoré kvety odbleskli do ničoty.
Tak sme jeden druhého rozosmievali.
Hoci sa v tom čase svet rýchlo vyprázdňoval, nám pripadal stále plný.
Napokon sa stratilo príliš mnoho vecí, aby sme mohli naďalej robiť zvuky: pochopili sme, aké je smutné, že všetko na svete odišlo a už sa nemôže vrátiť.
Žartoval si, že bude menej povinností doma, naše životy si raz pre zmenu za sebou samy upracú, ale aj tak si stále umýval riad, vysával miestečká okolo nábytku a pod ním, každý deň si si vzal čistú košeľu a ustlal posteľ.
Keď zmizli sklenené poháre, poskladal si nám nové z papiera, aby sme mali z čoho piť.
Keď zmizol papier, použil si elegantné látkové obrúsky, ktoré však veľmi nefungovali.
Ty si bol typ, ktorý pokračoval.
Ja ten druhý.
Potvrdilo sa to dva týždne po prvým zmiznutiach, keď spravodajské stanice prišli s pomenovaním Stratokalypsa.
V deň, keď ju nazvali nezvratnou, som odišla z kancelárie tesne pred obedom.
Nikomu som nepovedala, kam idem, neodpovedala som ani na e-maily, v ktorých sa ma vypytovali, či chceme zrušiť zdravotné poistenie a vyplatiť dôchodkové sporenie.
Vedela som, že sa nevrátim.
Metro bolo zavreté, tak som sa vybrala do nášho bytu na Myrtle Avenue peši, kráčala som cez Brooklynský most až na predĺženú Flatbush Avenue.
V ten deň sa mi svet stále zdal zaplnený.
Obloha nad hlavou bola nezriedene čisto modrastá a dostatočne hrubá, aby za- maskovala, koľko prázdnoty za ňou a atmosférou leží.
Nárazník na nárazníku sa mostom vinuli vozidlá.
Vodiči bez akejkoľvek agresie sporadicky vytrubovali, pripomínali tým migrujúce husi.
Keď som sa vrátila domov, bolo neskoro popoludní a ty si mal byť doma o pol siedmej.
Pokúsila som sa čítať noviny.
O miznutí som prečítala všetko, čo sa dalo zniesť, a ostatné rubriky novín sa stenčovali, niektoré mali biele políčka, ktoré sa nikto neobťažoval zaplniť, farba tak z druhej strany presvitala jemne nasivo.
Osem preč a teba nikde.
Šibalke som nasypala granule a vymenila jej vodu.
Rozplakala som sa, potom prestala a znovu som si namaľovala linky, aby som vyzerala ako predtým.
Bolo takmer deväť, keď si sa objavil, a voňal si normálne: žiadny pot, cigarety alebo alkohol.
Kde si bol?
Dlho v práci.
Počul si o tom?
Povedali nezvratné, bezprostredne hroziace, koniec sveta.
Naozaj použili tieto slová.
Držal si ma a ja som ti odtlačila do košele dve mokré škvrny.
Keď som sa odtiahla, tvoja hruď sa na mňa dívala párom rozmazaných očí.
Prečo si to urobil?  spýtala som sa ťa.
Prečo si bol tak dlho preč?
Pracoval som,  odpovedal si.
Veľa ľudí odišlo, veď to vieš.
Toby, Marianne a všetci stážisti.
Nemáme dosť ľudí.
Robím na dvoch nových stavebných projektoch.
Pod rukami ma hrialo teplo a ozajstnosť tvojho chrbta.
Niet čo stavať, povedala som.
Už je po svete.
Viem, ohradil si sa.
Ale s tým nič nenarobíme.
Veď o tom hovorím,  oponovala som.
Opätovala som ti pohľad.
Počula som, že hovoríme to isté, ale nechápala som, ako to môžeme myslieť tak odlišne.
Neskôr v noci som ťa požiadala, aby si prestal chodiť do práce a počas dňa zostal so mnou doma.
Nahodili by sme režim prežitia a prenajali si byt, ku ktorému by bola aj záhradka.
Okná by sme zabarikádovali a celý deň sa túlali, spoznávali veci, ktoré by už zanedlho neboli.
Ale odmietol si to.
Páčilo sa ti byť architektom.
Povedal si, že si šťastný, ak môžeš svetu, ktorý smeruje k úplnej subtrakcii, pridať ešte aspoň jednu vec.
Cestička pozdĺž diaľnice viedla popod most.
Chladnú tmu pod ním obývala lavička otočená k prázdnemu priestoru zaplnenému rozbitým sklom z fliaš, ktoré ľudia len tak vyhodili.
Keď slnečné svetlo dopadlo na rozbité kúsky, zem sa rozsvietila ako luster a hrala farbami.
Ubúdalo ich však zakaždým, keď som tade prechádzala.
Teraz už chýbala aj lavička.
Stála som otočená ku sklu a jedla svoje posledné jablko.
Boli chvíle, keď som si myslela, že by som s tebou mohla byť tak dlho, až by sa to dalo zaokrúhliť na celý život.
No keď sa čas náhle ohraničil a my sme tú hranicu boli zrazu schopní uvidieť, prestala som si byť taká istá.
Nevedela som, ako naložiť s jednotkou času, ktorá sa zdala dlhšia, než doba šachovej partie alebo filmu, ale oveľa kratšia, než sme si predstavovali.
Pripomínalo mi to jeden z tých dní, keď sme sa prebudili príliš neskoro na raňajky a ležali v posteli, až bolo príliš neskoro aj na obed.
Bývala som vtedy nervózna.
Zvykli sme sa hádať, ako využiť náš čas.
Nechcel si žiť svoj život pod tlakom, akoby nám došiel čas a nastali posledné dni.
Povedal si, že nie si chorý.
Existujú dva typy ľudí a jeden z nich sa vzdá prvý.
··· Keď sme sa hádali, tak si sa nad situáciu dokázal povzniesť prvý.
Z kuchyne som sa na teba zvykla dívať cez obdĺžnikový priestor v stene, sledovala som, ako si študoval noviny a skláňal hlavu nad fotografiami, z ktorých si lúštil detaily.
Pozorovala som, ako si sa vždy nenútene vrátil k článku, ktorý si predtým čítal.
Už vtedy som vedela, že rana, ktorú by som ti svojím odchodom spôsobila, by sa rýchlo scelila ako diera ponorená do náhliacej sa vody.
Od móla som bola ďaleko, ale stále som počula, ako sa čajky doťahujú o zvyšky a kruto pri tom škriekajú.
V dnešných dňoch sa zvuk prenášal do väčšej vzdialenosti, pretínal tenký vzduch ako kameň, ktorý ste z celej sily hodili do mora.
Ohryzok jablka mi navlhčil pravú rukavicu, zatiaľ čo druhou rukou som si stískala koreň nosa.
Existujú dva typy ľudí: jeden bude plakať iba vtedy, ak jestvuje šanca, nech sa už zdá akokoľvek nepatrná, že ho niekto začuje.
Ohryzok som položila na zem a zadívala som sa naň.
Puf, povedala som.
Čakala som, že sa niečo stane.