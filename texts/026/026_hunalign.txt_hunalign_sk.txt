Naozaj mu v dlani ležalo semienko, avšak malo tvar ako dlhý tŕň s ostrým hrotom.
Bojazlivosť si často všímala, že Pastierove ruky boli zjazvené a zranené.
Teraz ale videla, že jazva na dlani, ktorú k nej naťahoval, bola presne v tvare a veľkosti semienka Lásky, ktoré ležalo hneď vedľa.
Semienko vyzerá veľmi ostro, povedala uhýbavo.
Nebude to bolieť, keď ho zasadíš do môjho srdca?
Nežne jej odpovedal: Je taký ostrý, že vkĺzne dnu veľmi rýchlo.
Avšak, Bojazlivosť, už som ťa varoval, že Láska a Bolesť idú ruka v ruke, aspoň na istý čas.
Aby si poznala Lásku, musíš poznať aj Bolesť. Bojazlivosť sa pozrela na tŕň a odtiahla sa.
Potom sa pozrela Pastierovi do očí a opakovala si jeho slová.
Keď bude semienko Lásky v tvojom srdci pripravené kvitnúť, vtedy budeš tiež milovaná, a zmocnila sa jej zvláštna odvaha.
Zrazu podišla bližšie, odhalila svoje srdce a povedala: Prosím, zasaď semienko sem do môjho srdca.
Jeho tvár rozžiaril nadšený úsmev a s radosťou v hlase povedal: Teraz budeš môcť ísť so mnou do Výšin a žiť v Kráľovstve môjho Otca.
Potom jej vtisol tŕň do srdca.
Čo povedal, bola pravda. Naozaj to spôsobilo prenikavú bolesť ale vkĺzol do nej rýchlo a potom ju zrazu ju naplnil pocit ľúbeznosti, akú nikdy predtým necítila a ani si nepredstavovala.
Bolo to ľúbezno-trpkasté, ale tá ľúbeznosť bola silnejšia.
Myslela na Pastierove slová: Je takým šťastím milovať. Jej oči sa leskli a jej svetlé, bledé líca zrazu žiarili na ružovo.
Na chvíľu Bojazlivosť nevyzerala vôbec bojazlivo.
Jej skrútene ústa sformovali šťastný úsmev a lesklé oči a ružové líca ju robili takmer krásnou.
Ďakujem, ďakujem, zvolala a kľakla si k Pastierovým nohám.
Aký si len dobrý.
Aký si trpezlivý.
Na celom svete nie je nikto taký dobrý a láskavý ako ty.
Pôjdem s tebou do hôr.
Budem ti dôverovať, že moje nohy urobíš ako nohy jelenice, a že aj mňa, dokonca aj mňa, zavedieš do Výšin.
Som ešte šťastnejší ako ty, povedal Pastier, a teraz sa naozaj správaš, akoby si si už šla zmeniť meno.
Ale je tu ešte jedna vec, ktorú ti musím povedať.
Ja sám ťa vezmem k úpätiu hôr, aby ti nehrozilo žiadne nebezpečenstvo od tvojich nepriateľov.
Vybral som ti dvoch špeciálnych pomocníkov. Tí ti budú potom pomáhať a sprevádzať ťa po všetkých strmých a náročných miestach, pokým budú tvoje nohy stále chromé a budeš môcť len krívať a ísť pomaly.
Nebudeš ma vidieť stále, Bojazlivosť, pretože, ako som ti už povedal, budem skákať po horách a hopsať po kopcoch a spočiatku nebudeš schopná ma sprevádzať a držať so mnou krok.
To príde neskôr.
Musíš mať však na pamäti, že hneď ako sa dostaneš ku svahom hôr, bude tam úžasný systém prepojenia od jedného konca Kráľovstva lásky k druhému koncu a budem ťa počuť kedykoľvek, keď ku mne prehovoríš.
Kedykoľvek zavoláš o pomoc, sľubujem, že za tebou hneď prídem.
Na úpätí hôr na teba budú čakať moji dvaja služobníci, ktorých som vybral ako tvojich sprievodcov.
Pamätaj, vybral som ich veľmi opatrne ja sám, sú to tí dvaja, ktorí ti budú vedieť najlepšie pomôcť pri nadobúdaní nôh ako jelenica.
S radosťou ich prijmeš a dovolíš im, aby boli tvojimi pomocníkmi, však?
Och, áno, odpovedala naraz a šťastne sa na neho usmiala.
Samozrejme, som si celkom istá, že ty to vieš najlepšie a hocičo, čo vyberieš, bude správne.
Potom radostne dodala: Mám pocit, že už nikdy nebudem bojazlivá.
Veľmi láskavo ale zároveň s plným porozumením sa pozrel na malú pastierku, ktorá práve prijala do svojho srdca semienko Lásky a pripravovala sa s ním ísť do Výšin.
Poznal ju skrz-naskrz, celý ten zložitý labyrint jej osamelého srdca poznal oveľa lepšie ako ona sama.
Nikto nevedel lepšie ako on, že dosiahnutie nového mena je dlhý proces. To jej však nepovedal.
Pozrel s určitou nežnou ľútosťou a súcitom na rozžiarené líca a lesklé oči, ktoré zrazu tak zmenili výzor obyčajnej malej Bojazlivosti. Potom povedal: Teraz môžeš ísť domov a pripraviť sa na cestu.
Nič si so sebou nesmieš brať, len všetko nechaj na poriadku.
Nikomu o tom nehovor, pretože cesta do Výšin musí zostať tajomstvom.
Nemôžem ti teraz povedať, kedy presne vyrazíme do hôr, ale bude to čoskoro.
Musíš byť preto pripravená ma nasledovať kedykoľvek, keď prídem pred chalupu a zavolám ťa.
Dám ti tajné znamenie.
Keď budem prechádzať okolo chalupy, budem spievať jednu z pastierskych piesní a bude obsahovať zvláštne posolstvo, ktoré bude určené tebe.
Keď to budeš počuť, okamžite príď a nasleduj ma na dohodnuté miesto.
Potom, keď už slnko, žiariace červenou a zlatou, zašlo a východné hory boli zahalené v hmlistej fialovej a šedej farbe a tiene sa predlžovali, Pastier sa otočil a odviedol svoje stádo smerom k salašu.
Bojazlivosť potom obrátila svoju tvár smerom k domovu. Jej srdce bolo plné šťastia a vzrušenia a stále mala pocit, akoby už nikdy nemala byť bojazlivá.
Keď sa vracala cez polia, spievala si pre seba jednu z piesní zo starej knihy piesní, ktoré Pastieri často používali.
Nikdy predtým sa jej nezdala taká ľúbezná a tak výstižná.
Tam v tvojej prítomnosti, oh Kráľ môj, Hodovať sa počúvať ťa.
Nehľaďte na mňa s opovrhnutím, Hoci som ušpinená a skazená, Kráľ ma našiel – vyvrheľa – A vložil do mňa svoju lásku.
Jeho Láska ma zdokonalí, Budem ako jasný deň.
(Veľp. 1:1-6)
Kráčala, spievajúc si, cez prvé pole a bola v polovici toho druhého, keď zrazu videla, ako k nej prichádza sám Zbabelý Strach.
Úbohá Bojazlivosť. Na malú chvíľu úplne zabudla na svojich strašných príbuzných, a teraz sa k nej vliekol ten najdesivejší a najnenávidenejší z nich. Jej srdce zaplavila strašná panika.
Pozrela sa doprava a doľava, ale nikde nebolo úkrytu.
Okrem toho bolo úplne očividné, že ide za ňou, pretože hneď ako ju uvidel, zrýchlil svoju chôdzu a o chvíľu či dve bol už vedľa nej.
S hrôzou, ktorá premohla jej srdce, ho započula vravieť: Tak tu si konečne, moja malá sesternica Bojazlivosť.
Odtiahla sa od neho a triasla sa hrôzou a nechuťou.
Bohužiaľ to bolo to najhoršie, čo mohla urobiť, pretože jej zjavný strach bol vždy ten, ktorý ho povzbudzoval, aby ju naďalej mučil. Kiežby ho len mohla ignorovať, čoskoro by bol unavený z podpichovania a z jej spoločnosti a odišiel by hľadať inú obeť.
Celý svoj život však Bojazlivosť nevedela ignorovať Strach.
Teraz bolo absolútne nad jej sily zakryť hrôzu, ktorú cítila.
Jej biela tvár a vydesené oči okamžite vyvolali v Zbabelom Strachu túžbu podpichnúť ju.
Tu bola, sama a úplne v jeho moci.
Chytil ju a úbohá Bojazlivosť vydala zo seba jeden šialený výkrik hrôzy a bolesti.
V tom okamihu Zbabelý Strach uvoľnil svoje zovretie a strhol sa od nej.
Pastier sa k nim nepozorovane priblížil a stál vedľa nich.
Jediný pohľad na jeho prísnu tvár a žiariace oči a hrubú palicu, ktorú Pastier držal vo svojej zdvihnutej ruke, boli pre tyrana dosť.
Zbabelý Strach sa vytratil ako zbitý pes. V skutočnosti bežal smerom od dediny namiesto k nej. Nevedel kam má namierené a riadil sa jediným inštinktom – nájsť bezpečné miesto.
Bojazlivosť sa rozplakala.
Samozrejme, mala vedieť, že Zbabelý Strach je zbabelec a že keby len zvýšila hlas a zavolala Pastiera, okamžite by utiekol.
Teraz mala roztrhané a neupravené šaty a ruky mala otlačené, kvôli tomu, ako ju tyran schmatol.
To ju však trápilo najmenej. Bola zahltená hanbou, že sa tak rýchlo správala ako svoje staré ja, o ktorom dúfala, že sa už začína meniť.
Zdalo sa také nemožné ignorovať Obavy, a ešte menej odolávať im.
Neodvážila sa pozrieť na Pastiera, ale keby to urobila, videla by s akým súcitom na ňu hľadel.
Neuvedomila si, že Princ Lásky sa zmilováva nad tými, čo sa boja.
Myslela si, že ako všetci, aj on ňou pohŕda kvôli jej hlúpym obavám, a tak len zamrmlala zahanbené ďakujem.
Potom, stále bez toho, aby sa na neho pozrela, bolestivo pokrivkala smerom k dedine. Popri tom, ako šla, trpko plakala a znova a znova si hovorila sama pre seba: Načo vôbec pomýšľam nad cestou do Výšin?
Nikdy sa k nim nedostanem, pretože aj tá najmenšia vec stačí na to, aby som bola tam, kde predtým.
Keď však konečne dorazila do bezpečia chalúpky, začala sa cítiť lepšie. Kým vypila šálku čaju a navečerala sa, spamätala sa a pripomenula si všetko, čo sa stalo pri kaskáde a jazierku.
Zrazu si vzrušená údivom a radosťou spomenula, že do jej srdca bolo zasadené semienko Lásky.
Keď si na to spomenula, zmocnila sa jej tá ľúbezno-trpkastá, nevysvetliteľná ale úplne slastná extáza nepoznaného šťastia.
Je šťastím milovať, povedala si Bojazlivosť sama pre seba a potom zopakovala: Je šťastím milovať.
Potom, čo upratala chalupu, šla do postele pretože bola úplne unavená všetkými protichodnými emóciami toho zvláštneho dňa.
Ležala a predtým, ako zaspala, si znova a znova spievala sama pre seba jednu z krásnych piesní zo starého spevníka.
Ó ty, ktorého moja duša miluje, Povedz mi, kde sú tvoje stáda, A kde sa na poludnie pasieš Kde si líhaš a prechádzaš.
Prečo by som ja mala Inou byť, A nie tebou?
Ó najkrajšia medzi ženami, Naozaj to nevieš?
Tak veď ovečky moje, Po stopách stáda môjho; A buď mi, Tak ako ja tebe Sladkou spoločníčkou.
Potom upadla do hlbokého bezsenného spánku.
Naším cieľom je funkčnosť.
Keď hovoríme o funkčnosti, znamená to, že niečo má istý význam.
Keď teda použijeme tento výraz pri športovom tréningu, hovoríme o zmysluplnom tréningu.
Myšlienka o funkčnom tréningu alebo o funkčnom cvičení v skutočnosti pochádza zo sveta športovej medicíny.
Metódy a cvičenia používané pri rehabilitácii si našli svoju cestu z fyzioterapeutickej kliniky a rehabilitačného centra do posilňovní.
Základnou myšlienkou je, že cvičenia používané na uzdravenie športovca by mohli byť aj najlepšie cvičenia na udržanie a zlepšenie jeho zdravia.
Už od prvého použitia ideu funkčného tréningu mnohí športovci a tréneri nepochopili, alebo zle pomenovali.
Pojem športovo-špecifický opisuje určité pohyby a pohybové vzory príznačné pre jednotlivé druhy športov. Športovci a tréneri ho často nesprávne použili pri opisovaní niektorých konceptov funkčného tréningu.
Športovo-špecifický tréning prebieha na žinenke, ihrisku alebo kurte, zatiaľ čo v silovom a kondičnom tréningu pracujeme na zlepšení športovcovej sily a formy hlavne v posilňovni.
Funkčný tréning by sme mohli v skutočnosti pomenovať ako športovo-všeobecný tréning, keďže od športovo-špecifického tréningu má pomerne ďaleko.
Napriek tomu, že sa ďalej v knihe budeme zaoberať aj niekoľkými variáciami športovo špecifických cvikov vedzte, že väčšina športov má viac podobností než odlišností.
Škola všeobecného športu pokladá športy za oveľa viac podobné než rozdielne.
Úkony ako šprint, švih, skok či pohyb do strany sú všeobecné zručnosti používané v širokej škále športov.
Zástancovia tohto konceptu považujú tréning rýchlosti vo všetkých športoch za veľmi podobný.
Rýchlosť je rýchlosť bez ohľadu na to, či trénujeme hráčov amerického alebo európskeho futbalu.
Tréning zameraný na stred tela je veľmi podobný pri golfe, hokeji a aj tenise.
V skutočnosti sa tréning rýchlosti a telesného jadra medzi jednotlivými športmi líši minimálne.
Pri funkčnom tréningu sa sústredíme najmä na podobné vlastnosti športov a tie sa následne snažíme posilniť.
V športovom ústave Mike Boyle Strength and Conditioning (MBSC) sme pri trénovaní zlatých olympijských medailistov v džude a v ľadovom hokeji použili veľmi podobné cvičebné programy.
Prvá vec, čo vám udrie do očí keď si pozriete naše programy je, že bez ohľadu na to, ako veľmi odlišní vám môžu športovci pripadať, ich tréning ostáva podobný.
Položte si tieto tri otázky, aby ste ľahšie porozumeli základným princípom funkčného tréningu.
Koľko športov sa vykonáva v sede?
Pokiaľ viem, posediačky sa vykonáva len niekoľko športov, ako napríklad veslovanie.
Trénovanie svalov iba v sede by teda pre väčšinu športov nebolo funkčné.
V koľkých športoch sa používajú nejaké pomôcky, ktoré by udržiavali rovnováhu namiesto športovca?
Zdá sa, že ani v jednom športe.
Väčšina športov sa vykonáva na ihriskách a kurtoch.
Stabilitu si športovec udržuje sám bez cudzej pomoci.
Z toho usudzujeme, že väčšina cvikov so strojmi nie je celkom funkčná, pretože záťaž je stabilizovaná strojom a nie športovcom.
Zástancovia cvičenia na strojoch by mohli tvrdiť, že tréning na strojoch je bezpečnejší. V skutočnosti cvičenie s voľnými váhami má svoje výhody a je takmer rovnako bezpečné.
Napriek tomu, že počas tréningu na stroji je pravdepodobnosť zranenia menšia, nedostatok propriocepčných vnemov (vnútorná senzorická spätná väzba o polohe a pohybe tela) a stabilizácie môže viesť k väčšiemu počtu zranení počas súťaže.
Pri koľkých športových úkonoch sa zapája iba jeden kĺb?
Odpoveď je znova nula.
Funkčný tréning sa snaží zapojiť čo možno najväčší počet kĺbov.
Dvaja veľmi uznávaní experti v oblasti funkčného tréningu Vern Gambetta a Gary Gray tvrdia, že pohyb jedného kĺbu, ktorý izoluje iba jeden sval, nie je funkčný.
Naopak, je veľmi funkčné, keď sa pohybom viacerých kĺbov zapoja svalové skupiny do rôznych pohybových vzorov. (2002, odsek 13)
Na základe odpovedí na tieto tri otázky by sme sa mohli zhodnúť, že funkčný tréning najlepšie charakterizujú cviky vykonávané s nohami na zemi, teda až na pár výnimiek a bez pomoci strojov.
Vždy sme to robili takto, v tomto názore často spočíva odpor voči konceptu funkčného tréningu.
No ako Lee Cockerell vhodne poznamenal vo svojej knihe Creating Magic, čo ak bol spôsob, akým sme doteraz cvičili, nesprávny.
Základom funkčného tréningu je pripraviť športovca na jeho šport.
Funkčný tréning nevyužíva jeden šport, aby sa športovec zlepšil v inom športe.
To je cross tréning.
Tréneri na mnohých univerzitách si tieto dve veci mýlia, a preto sa stáva, že do tréningových programov zapájajú silový trojboj a olympijské vzpieranie, no zároveň chcú, aby ich zverenci excelovali v úplne inom športe.
Funkčný tréning naopak využíva množstvo cvičebných programov vyvinutých športovými odborníkmi na trénovanie rýchlosti, sily a výbušnosti a na zlepšenie športového výkonu a zníženie počtu zranení.
Či už preberáme koncepty od atletického trénera alebo experta na vzpieranie, kľúčové je rozmýšľať nad tým, čo je vhodné pre jednotlivého športovca.
Nie každý cvik je vhodný pre každého športovca.
Dobrý tréningový program by mal dôkladne zmiešať koncepty a vedomosti z oblastí ako športová medicína, fyzioterapia a športová diagnostika a aplikovať ich na konkrétneho športovca.
Funkčný tréning učí športovcov, ako narábať s váhou svojho tela. To v určitom zmysle pripomína kalisteniku, ktorá bola veľmi obľúbená na začiatku 20. storočia.
Tréner spočiatku využíva telesnú váhu ako závažie a snaží sa zvoliť čo najvhodnejšie cviky pre konkrétneho cvičiaceho.
Funkčný tréning zámerne zapája cviky na rovnováhu a propriocepciu (vnímanie polohy vlastného tela) do tréningov, najmä pomocou unilaterálnych cvikov.
Gambetta a Gray uvádzajú: Funkčný tréning musí zapájať cviky s istým množstvom nestability, aby na ne športovec reagoval, a tak posilnil svoju vlastnú rovnováhu (2002, odsek 8).
Cviky na jednej nohe sú najlepší a najjednoduchší spôsob ako posilniť rovnováhu. Funkčný tréning tieto cviky používa zámerne.
Balansovaním sa svaly vyvinú lepšie, pretože sú zapojené do pohybu ako pri športe. Iba dookola dvíhať ťažké váhy, stojac na oboch nohách, je často nefunkčné.
Vo funkčnom tréningu sa používajú jednoduché formy drepov, predklonov, výpadov, tlačenia a ťahania.
Cieľom je naučiť športovcov používať váhu svojho tela vo všetkých anatomických rovinách pohybu pomocou zostaveného sledu rôznych cvikov.
V závere chceme teda povedať, že funkčný tréning sa zameriava hlavne na pohyby a nie svaly.
Nekladieme dôraz na nadmerné zvýšenie sily v určitom pohybe, namiesto toho sa snažíme, aby bola sila pri tlačení rovnako veľká ako pri ťahaní.
Usilujeme sa dosiahnuť to isté aj medzi cvikmi zameranými na ohyb kolena, pri ktorom dochádza k extenzii (natiahnutiu) svalov (sedací a štvorhlavý sval stehna) začínajúcich z bedrovej kosti a cvikmi zameranými na ohyb v bedre, pri ktorom dochádza k extenzii svalov (sedací sval a svaly na zadnej strane stehien, známe aj ako hamstringy) taktiež začínajúcimi z bedrovej kosti.
Hlavným cieľom funkčného tréningu je teda zvýšiť rýchlosť, silu, vytrvalosť, a tak zlepšiť športový výkon a zároveň znížiť počet zranení.
Veda za funkčným tréningom
Aby ste skutočne pochopili podstatu funkčného tréningu, musíte začať vnímať pohyb podľa nového modelu.
Tento nový model prvýkrát predstavil fyzioterapeut Gary Gray na svojom seminári Chain Reaction v 90. rokoch.
Grayov nový pohľad na funkčnosť svalov nepozostáva zo starých definícií o ohýbaní, naťahovaní, priťahovaní a tlačení. Jeho model je založený na činnosti kinetických reťazcov a poznatkoch o funkčnej anatómii.
Anatómia, ktorú by sme mohli najlepšie opísať ako nefunkčnú anatómiu, nás v minulosti učila ako sval pracoval, aby pohol jedným kĺbom.
Mohli by sme ju nazvať aj anatómia začiatku a úponu svalu. Pri opisovaní teoretického pohybu na mŕtvom tele alebo kostrovom modeli fungovala pomerne dobre.
Pri anatómii začiatku a úponu bolo nutné zapamätať si, kde sval začal (jeho odstup), kde skončil (jeho úpon na kosť) a jeho samostatné pôsobenie.
Nik však nepomyslel na to, ako sa sval správal, keď človek stál, alebo sa hýbal.
Opakom je funkčná anatómia, ktorá opisuje, ako svaly spolupracujú so skupinami kĺbov a svalov, aby tak spoločne vytvorili pohyb.
V rámci funkčnej anatómie Gray opísal činnosť dolnej končatiny počas pohybu nasledovne.
Keď sa chodidlo dotkne zeme, každý sval od trupu nižšie má jednu jednoduchú úlohu.
Svaly spodnej časti tela (sedací sval, štvorhlavý a hamstringy) spolupracujú, aby zastavili ohnutie členku, kolena a bedra, a tým zabránili pádu na zem.
Je možno ťažké prijať tento koncept, najmä pre tých, ktorí sa učili anatómiu začiatku a úponu svalov, no po bližšom preskúmaní dáva tento koncept perfektný zmysel.
Je štvorhlavý sval stehna pri dopade nohy na zem pri šprinte, vystierač kolena?
Nie, keď sa chodidlo dotkne zeme, tak tento sval skráti svoju dĺžku, aby zabránil ohnutiu kolena.
Sú hamstringy ohýbače kolena?
Tieto svaly v skutočnosti plnia dve úlohy, zabraňujú ohnutiu kolena a aj bedra.
Čím viac o tom premýšľate, tým je odpoveď jasnejšia a rovnako jednoduchšie je ju aj akceptovať.
Pri dopade nohy na zem, či už v chôdzi alebo v behu, všetky svaly dolnej končatiny spolupracujú, aby zabránili ohybu, nie aby ho vytvorili.
Všetky svaly excentricky (natiahnutím) spomalia ohyb v členku, kolene a bedre.
Pokiaľ ste pochopili predošlú myšlienku, ďalší krok by mal byť jednoduchší.
Teraz by ste mali chápať, že po tom, čo sa noha dotkla zeme a spomalila ohyb, všetky svaly dolnej končatiny opäť spolupracujú, aby vystreli členok, koleno a bedro.
Štvorhlavý sval stehna v skutočnosti nielenže vystiera koleno, ale aj pomáha členku pri hýbaní chodidlom a pri vystieraní bedrového kĺbu.
Z pohľadu funkčnej anatómie sa teda všetky svaly v prvej fáze správajú excentricky, aby zastavili pohyb a o pár milisekúnd neskôr koncentricky, aby pohyb vytvorili.
Ak vám to začína dávať zmysel, ste na dobrej ceste k pochopeniu funkčnej anatómie a konceptu funkčného tréningu.
Keď športovec vykoná nefunkčný cvik, ako napríklad predkopávanie na stroji, zapája pritom svaly a časti nervovej sústavy, ktoré sa pri chôdzi alebo behu nikdy nevyužívajú.
Športovec v podstate vykonáva otvorený pohybový reťazec.
Otvorený reťazec znamená, že chodidlo nie je na zemi (alebo pevnej ploche).
Ak chcete sval precvičiť tak, ako by bol skutočne použitý pri športovom výkone, je nutné uzatvoriť pohybový reťazec a cvičiť s chodidlami na zemi.
Cviky na nohy zapájajúce iba jeden kĺb alebo cvičené v otvorenom reťazci sú často považované za nefunkčné.
Znovu spracovaná kontroverzia funkčného tréningu
Za posledných 20 rokov nastal veľký posun v snahe spraviť tréning funkčnejší.
Tréneri prešli z veľmi obojstranne založených tréningových programov zameraných na obojručné činky na programy orientované na jednostranné cviky s využitím jednoručných činiek a kettlebellu.
Práca Garyho Graya bola spúšťačom tejto zmeny.
Táto zmena začala vznikať v oblasti fyzioterapie a koncept funkčného tréningu si pomaly osvojili siloví a kondiční, no aj osobní tréneri.
Je vhodné, ak by sme silový tréning vnímali ako spojenie Grayovych princípov o viacerých pohybových rovinách a metód programu silového trojboja zo športového laboratória Westside Barbell.
Dôvod veľkého rastu a rýchleho prijatia funkčného tréningu je jednoduchý, trénerom a športovcom to dáva zmysel a overili si to aj v posilňovni a na kurte, na dráhe alebo ihrisku.
Jedným z prvých znakov úspechu funkčného tréningu bolo, že veľkí výrobcovia v minulosti populárnych silových strojov, pri ktorých sa zapája len jeden kĺb a izolovaná časť svalstva, predstavili takzvané ground-based stroje, na ktorých sa cvičí s chodidlami na zemi alebo pevnej ploche.
Taktiež začali vyrábať jednoduché stojany na drepy a lavičky na posilňovanie. Popularita tréningu na strojoch postupne klesala, lebo aj širšia verejnosť prešla na funkčnejší tréning.
Popularita funkčného tréningu sa zvýšila až do takej miery, že pomôcky ako penové masážne valce, kettlebelly a rezistenčné gumy sú teraz dostupné v obchodoch so športovými potrebami.
Veľa posilňovní vybudovalo plochy s umelou trávou a s množstvom pomôcok pre klientov, ktorí chcú trénovať funkčne.
Skupinový funkčný tréning je pravdepodobne oblasť, ktorá vo fitness svete zaznamenala najväčší rast.
Avšak začiatky funkčného tréningu sa nezaobišli bez pochybností a kritiky.
Tie boli dôsledkom nepochopenia vyplývajúceho z nedostatku informácií a nízkej publicity.
Pre niektorých ľudí bol funkčný tréning synonymom balančných cvikov a gymnastických lôpt.
Znelo to rozumne a ťažko sa proti tomu argumentovalo.
Mnoho trénerov vnímalo funkčný tréning ako odbočku od obojstranného vzpierania a veľkých činiek a krok smerom k športovcom a klientom cvičiacim s ľahkými váhami na balančných podložkách a gymnastických loptách.
Niektorí tréneri sa poctivo držia zásad funkčného tréningu, no zároveň používajú na prvý pohľad nefunkčné cviky.
Tento paradox spôsobil vo fitness svete zmätok.
Jednotlivé cviky podporujúce funkčnosť kĺbov sa líšia, napríklad záleží na tom, či ide o cviky zamerané na stabilitu alebo mobilitu.
Stabilizácia je primárna funkcia niektorých svalov a svalových skupín.
Funkčný tréning sa z týchto svalov snaží spraviť lepšie stabilizátory, často pomocou jednoduchých cvičení s malým rozsahom pohybu.
Tréneri a športovci často v snahe spraviť všetko funkčnejšie zanedbávajú dôležitú stabilizačnú funkciu určitých svalových skupín.
Zo začiatku môže zlepšenie stability u niektorých športovcov vyžadovať izolované posilňovanie bedra, aby sa správne aktivovali požadované svaly.
Izolovaním k stimulovaniu, tak sa o tomto koncepte vyjadruje odborník na šport Mark Verstegen zo športového centra EXOS (pôvodne Athletes Performance) vo Phoenixe v Arizone.
V niektorých prípadoch je nutné posilňovať určité skupiny svalov, hlavne hlboké brušné svaly, bedrové odťahovače a stabilizátory lopatky izolovane, aby sa tak zlepšila ich funkčnosť.
A preto niektoré jedno-kĺbové cviky môžu v skutočnosti zlepšiť funkčnosť celej dolnej končatiny.
Je to jeden z paradoxov funkčného tréningu.
Zlepšením funkčnosti stabilizátorov lopatky a rotátorovej manžety je funkčnosť ramenného kĺbu väčšia.
Napriek tomu, že veľa športovcov posilňuje rotátorovú manžetu, iba málo z nich precvičuje aj stabilizátory lopatky.
No cvičiť bez silných stabilizátorov lopatky neprinesie žiadne ovocie, lebo bez silného základu nebude výsledok stáť za veľa.
Väčšina športovcov v našom tréningovom zariadení nemá dostatočne silné rotátorové manžety a ani stabilizátory lopatky, ktoré niekedy ani nevedia správne použiť.
Preto do tréningov často zapájame cvičenia na stabilizátory lopatky a rotátorovú manžetu, ktoré sa môžu zdať nefunkčné. Avšak posilnenie týchto častí je dôležité pre dlhodobé udržanie zdravého ramenného kĺbu.
V rozvoji stabilizátorov dolnej časti chrbta sú fyzioterapeuti opäť na vedúcej priečke.
Nie je žiadna novinka, že posilnenie brušných svalov pomáha spevniť spodnú časť chrbta, no jednotlivé postupy ako na to sa rýchlo menia.
Pri vývoji skutočne funkčného tréningu je kľúčové nedržať sa len jedného smeru.
Väčšina cvikov by mala byť vykonaná postojačky a zapájať viac kĺbov, no zároveň by sa malo dbať na rozvoj dôležitých stabilizačných skupín v bedrách, strede tela a oblasti lopatiek.
Druhý paradox sa týka cvikov v rôznych rovinách pohybu, ktoré športovci vykonávajú v športovo špecifickej polohe.
Zástancovia tohto štýlu funkčného tréningu cvičia so záťažou (s jednoručkami alebo záťažovou vestou), s ohnutým chrbtom a chodidlá majú pri tom v polohách, ktoré by niektorí siloví a kondiční tréneri považovali za viac ako nesprávne.
Pri honbe za víťazstvom sú športovci niekedy zaslepení a ich zdravie je ohrozené. Práve tréneri musia zvážiť, ako veľmi sú ochotní zaťažiť športovcovu chrbticu.
Hráč bejzbalu si často drepne, keď sa snaží chytiť nízko letiacu loptu, no drepovať so záťažou a s ohnutou chrbticou nie je najrozumnejšie.
Kedy prekročíte hranicu bezpečného cvičenia a prejdete do nebezpečného tréningu?
Náš názor je jednoduchý.
Nikdy neriskujte bezpečnosť chrbtice pri silovom tréningu, len aby ste pri cvičení lepšie napodobnili polohu špecifickú pre určitý šport.
Keď začnete spoznávať funkčný tréning pre športovcov, všímajte si hlavne, ako a za akým účelom sa športovci hýbu.
Svoj tréning považujte za prostriedok, pomocou ktorého zlepšíte svoj celkový výkon, a nie iba silu.
Mnohí športovci zanedbávajú silový tréning. Nie úplne chápu, že v športoch ako bejzbal, tenis alebo futbal sa vďaka väčšej sile zlepší aj celkový výkon.
Je veľmi dôležité, aby športovec chápal zmysel svojho tréningu.
Kľúčové je, aby tréner zostavil tréning tak, aby mu športovec porozumel.
Zlatá olympijská medailistka Kayla Harrisonová je výborným príkladom toho, že športovo-všeobecný tréning môže športovcovi prospievať.
V jej tréningovom programe nemusela precvičovať hody ako v džude, len jednoducho musela zosilnieť v základných pohyboch.
Kayla musela získať väčšiu silu pri tlačení, ťahaní, otáčaní, drepovaní a vrhaní.
Spôsob, ktorým sme sa to snažili dosiahnuť, nebol založený na samotnom športe, ale na zraneniach a požiadavkách športu.
Džudo je fyzicky veľmi namáhavé a vyžaduje si veľa tréningu. Zvolili sme krátke tréningy dvakrát do týždňa.
Zamerali sme sa na základné cviky posilňujúce tlačenie, ťahanie, stred tela a dolné končatiny a tieto cviky budeme pravidelne opakovať.
Keďže džudo je celoročný šport, tréningový plán má formu základných dvojdňových cvičebných programov, ktoré uvidíte v poslednej kapitole.
Nesnažili sme sa napodobniť džudo. Kaylin typický tréning vyzeral nasledovne: Penový masážny valec, Strečing, Rýchla rozcvička, Výbušnosť: hod medicinbalom o zem a plyometrické cviky.
Sila: tlačenie (tlaky na lavičke s jednoručkami), ťahanie (príťahy na kruhoch), ohýbanie v kolene (drepy na jednej nohe), ohýbanie v bedre (rumunský mŕtvy ťah na jednej nohe). Stred tela: vykonávané medzi sériami (základné cviky ako plank, bočný plank a prenášanie bremena) Kondícia: minútové šprinty, ktoré sa zhodujú s energickými nárokmi džuda, hlavne na stacionárnom bicykli, aby sa kĺby menej namáhali.
Tréningový plán založený na pohyboch, ktoré sa v športe ani nevyskytujú, je jednoducho nezmyselný.
Dôležité je zostaviť tréningy tak, aby športovcov naozaj pripravili na ich šport.
To dosiahneme, len ak použijeme cviky, ktoré zapájajú svaly rovnako ako pri športovom výkone, inými slovami funkčným tréningom.
Pri silovom a kondičnom programe by malo byť pre odborníka v tejto oblasti hlavným cieľom zníženie počtu zranení.
V profesionálnom športe sa úspech či neúspech silového a kondičného programu posudzuje podľa hráčovho zdravia, nie podľa výhry alebo prehry.
Americký futbal používa štatistiku založenú na počte vymeškaných zápasov hráčov v základnej zostave, bejzbal monitoruje počet dní, kedy je hráč na listine poranených a hokej sleduje, koľko zápasov bolo prehraných na hráča kvôli zraneniu.
V každom jednom prípade sa zdá, že hráčovo zdravie súvisí s dobrým silovým a kondičným programom a taktiež ovplyvňuje úspech tímu.
No na druhej strane, ak tréneri používajú tréningový plán, ktorý síce zníži počet zranení počas tréningu, no nijako ich neovplyvní počas súťaže, vykonávajú tak dobrú prácu, alebo si len chránia svoje miesto?
Heslom každého funkčného programu je: Cvič tak, ako kážeš ostatným a nekomplikuj to.
