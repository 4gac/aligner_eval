Nedopatrením ste porušili zákon a nečaká na vás len fyzický trest, nie sú to len nové končatiny alebo kov, či iná zmena tela. Prebudíte sa a sú z vás pretvory, rovnaké ako tie, ktoré ste celé roky ignorovali alebo urážali.
Viete, že ste nuly.
Keď sa to stalo Jackovi, nikdy si nemyslel, že je nula.
Nemyslel si, že ktokoľvek z nich je nula.
Donášal na odborárov, ktorí sa snažili naberať nováčikov.
Gangy sledovali domov organizátorov a snažili sa ich vydesiť, aby sa už viac nevrátili, alebo ich natrvalo odstraňovali.
Detaily mi nie sú jasné, dôležité ale je, čo spravil Jack.
Jedného dňa pracovníci vpochodujú do roboty a zaujmú svoje miesta pri strojoch, ale neozve sa žiaden klaksón.
Čakajú, no nič sa nedeje.
Začne sa ich zmocňovať úzkosť.
Vedia, ktorý vedúci ich má dnes na starosti, takí sú nervózni, veľa toho nehovoria, no vyberú sa ho hľadať.
Na začiatku schodiska do kancelárie nájdu šípku vyskladanú z nástrojov.
Je položená na zemi a ukazuje smerom nahor.
Potichu vyjdú hore a na odpočívadle nájdu ďalšiu.
Odrazu je tam celá skupinka mužov, ktorá sleduje šípky privarené k zábradliu, potulujú sa po továrni, až ich nakoniec sledujú takmer všetci a dostanú sa na koniec cestičky, kde nájdu visieť dozorcu.
Je v bezvedomí a ústa má celé zjazvené.
Sú zošité drôtom.
Hneď vedia, čo sa tam stalo, no keď sa muž prebudí a vypárajú mu z úst drôt, začne vrieskať a opisovať muža, ktorý mu to spravil a vtedy je to každému jasné.
Osobne si myslím, že ten chlap má šťastie, že vôbec žije.
Podľa toho, čo som počul, sa tam na chvíľu všetko utíšilo a neboli žiadne problémy.
Zmenilo to veci.
Myslím, že to volali Jackov šepkajúci steh.
Vďaka takýmto veciam vidíte, prečo ľudia rešpektovali Chrobáka Jacka.
Milovali ho.
Nonstop počúvate, že toto je to najlepšie mesto na svete, pretože to tak je.
Ale pre mnohých z nás to je tak trochu klamlivá pravda.
Neviem, kde žijete.
Ak žijete v Psej štvrti, aj tak pre vás nič neznamená to, že žiadna iná budova sa nevyrovná parlamentu alebo to, že máme v truhliciach poklady, pre ktoré by sa zvyšok sveta zelenal od závisti, či to, že vzdelanci Nového Crobuzonu by vytreli zrak bohom.
Stále žijete v Psej štvrti alebo na Zlej strane, či ktovie kde.
No kým bol Jack na úteku, mesto bolo najlepšie aj pre tých zo Zlej strany.
Mohli ste to priam vidieť – ja som to videl – na spôsobe, akým ľudia kráčali vždy, keď Jack niečo spravil.
Neviem, ako to prebiehalo v luxusných štvrtiach centra mesta, vo Vranove – predpokladám, že tam sa tí vyparádení len pohŕdavo uškŕňali a snažili sa vyzerať nad vecou, ale tam, kde sa o seba tisnú domy a kde opadáva omietka, v tieni skleneného kaktusového geta, ľudia kráčali hrdo.
Jack patril všetkým: mužom, ženám, kaktusovým ľuďom, cheprám a vodniakom.
Wyrmuži o ňom vymýšľali piesne.
Tí istí ľudia, ktorí by napľuli do tváre pretvorenému žobrákovi, túto slobotvoru oslavovali.
V Salakových poliach si pripíjali na Jackovu počesť.
Ja som to samozrejme nerobil – nie, že by som nechcel, ale viete, v tejto brandži musíte byť opatrní.
Keď už máte v niečom prsty, tak sa musíte tváriť nevinne.
V duchu som však pripíjal s nimi.
Na Jacka, pomyslel som si.
V tom krátkom čase, čo som pracoval s Jackom, som nikdy nepoužil jeho meno, ani on moje.
V našej brandži je to úplne prirodzené.
No žiadne iné meno by mu nepasovalo tak ako Jack.
Pretvorenie znamená pre väčšinu pád, no jeho to stvorilo.
Je ťažké pochopiť logiku pretvorenia.
Niekedy magistri udeľujú tresty, ktorým sa dá porozumieť.
Keď niekto niekoho zabije nožom, tak mu vražednú ruku vezmete, na jej miesto prišijete motorový nôž a pripojíte k nemu bojler, ktorý bude všetko poháňať.
Určite sa z toho poučí.
Alebo tí, ktorých premenili na priemyselné stroje, mužeriavy, žentaxíky či chlapcostroje.
Nie je tak ťažké pochopiť, prečo ich mesto chce.
Už vám však nevysvetlím, prečo dali jednej žene okružie z pávieho peria alebo prečo mladému chalanovi rastú pavúčie nohy z chrbta. Nedokážem vysvetliť ľudí s priveľa očami alebo motormi, ktoré ich spaľujú zvnútra, či nohy, z ktorých spravili drevené hračky alebo ich nahradili gorilími a teraz sú odsúdení kráčať asi tak ladne ako opice.
Všetky tie pretvorenia, ktoré ich spravili silnejšími či slabšími, viac či menej zraniteľnými. Pretvorenia, ktoré si na prvý pohľad ani nevšimnete, či tie, pri ktorých sa vám zastavuje rozum.
Niekedy sa stretnete s xénickou pretvorou, ale tie sú zriedkavé.
Povedali mi, že sa ťažko pracuje s rastlinným mäsom kaktusových ľudí či fyziognómiou vodniakov. Ostatné rasy majú tiež nejaký háčik, preto im magistri kladú iné tresty.
Väčšinou sú to práve ľudia, z ktorých sa stanú pretvory, či už z krutosti alebo pre osobné účely, či len tak, bez jasného dôvodu.
Mesto najviac nenávidí renegátov, slobotvory.
Nemali by ste používať svoje pretvorenie proti pretvorcom, tak by to predsa nemalo byť.
Priznávam sa, niekedy ma frustruje, ako si musím nechávať svoje názory pre seba.
Najmä cez deň, kým som v práci.
Nechápte ma zle, mám rád svojich kolegov, niektorí z nich sú v pohode chlapi a z toho, čo o nich viem, som si istý, že niektorí by zdieľali môj názor.
Je to však príliš veľký risk.
Musíte vedieť, kedy treba udržať jazyk za zubami.
Tak si od toho držím odstup.
Nerozprávam sa o politike, robím, čo mi povedia a nezapájam sa do žiadnych debát.
Keby ste ale videli, ako pyšne ľudia vyzerali, keď Jack rebeloval.
Ako by mohol byť niekto proti tomu?
Ľudia ho potrebovali, potrebovali to rozptýlenie.
Tú nádej.
Nemohol som uveriť vlastným ušiam, keď som sa dopočul, že naši ľudia dostali muža, ktorý dolapil Jacka.
Musel som sa v práci ovládať a nijako neukázať moje nadšenie.
Čakal som, kedy sa mi tá špina dostane pod ruky.
Pre veľa ľudí bol jeho útek tá najzaujímavejšia a najlepšia vec, akú kedy spravil.
Nemyslím tým jeho prvý útek. Nemôžem si pomôcť, ten mi prišiel celkom lacný.
Stále to bolo pôsobivé, no nič viac než len zúfalé, špinavé plazenie. Ležal v hromade odpadkov, kde ho psy nemohli vyňuchať, jeho nové pretvorenie sa stále mykalo, bol celý špinavý, zaprášený od kamenného prachu a umastený od okov, dokým v sebe zozbieral dostatok síl na útek.
Podľa môjho názoru to bolo rovnako špinavé ako každý pôrod.
Útek o ktorom hovorím ja, ľudia volajú Jackov prekážkový beh.
Doteraz nikto nevie, či to bolo naschvál alebo nie. Či on sám prezradil milícii, kde bude a že bude kradnúť zbrane z ich zásob v centre mesta, na nádraží Perdido, len aby si preňho prišli a on im mohol ukázal, že im aj tak dokáže utiecť.
Nemyslím si, že by bol taký namyslený.
Myslím si, že ho len nachytali, ale keďže Jack bol Jack, pokúsil sa z toho vyťažiť maximum.
Utekal viac než hodinu.
Za takú dobu sa po strechách Nového Crobuzonu môžete dostať ďaleko.
Behom pätnástich minút sa rozšírili správy o jeho úteku. Nechápem, ako sa správy mohli pohybovať rýchlejšie ako on sám, ale tak to už asi býva.
Onedlho, len čo sa Chrobák Jack objavil na ďalšej ulici, našiel tam čakať ľudí, tí odvážnejší ho aj povzbudzovali.
Ja som tam nebol, ale počujete o tom stále.
Aby ho ľudia spoznali, na strechách mával svojím pretvorením.
A oddiely milície mal v pätách.
Padali, naháňali ho, padali, viac sa ich vynáralo z podkroví, zo schodísk, zovšadiaľ, v maskách a s namierenými zbraňami, z ktorých strieľali a Jack preskakoval komíny, spúšťal sa vikiermi, nechával ich v prachu za ním.
Niektorí tvrdia, že sa smial.
Milícia v uniformách za bieleho dňa.
To je udalosť sama o sebe.
Vravia, že išiel cez Rebrá a šplhal sa po kostiach, ale tomu samozrejme neverím.
Nech však išiel hocikam, vidím ho ísť sebaisto ako slávneho vyhnanca tých čias, ktorého prenasleduje zaostalá milícia a šmuhy na oblohe z ich výstrelov.
Guľky, čakry z kuší, návaly čiernej energie, magické vlnenia divotvorcov.
Jack sa im všetkým vyhýbal.
Keď na nich strieľal so zbraní, ktoré im vzal, poväčšine experimentálnymi kusmi, muži išli k zemi.
Prenasledovali ho vzducholode, kolaborantskí wyrmuži, obloha sa nimi priam hemžila.
A po hodine tejto naháňačky Chrobák Jack a zmizol.
Sakramentsky skvelý výkon.
Muž, ktorý Jacka udal, bol niktoš.
Určite ste niekedy premýšľali, kto stál za pádom najväčšieho banditu, akého mal Nový Crobuzon česť poznať.
Bola to obyčajná nula.
Niktoš.
Len prosté šťastie.
To dostalo Chrobáka Jacka.
Neprekabátili ho, nezlenivel, a ani nehrotil veci do extrémov, nič také.
Proste mal smolu.
Akýsi bezcenný malý grázel, ktorý poznal niekoho, kto poznal niekoho, kto poznal jedného Jackovho informátora, mladý chuj robiaci svoju prácu, šepkal správy po krčmách, nosil balíčky, nemám ani šajnu. Obyčajnému niktošovi dôjde, kde sa Jack skrýva, no nie preto, že by bol múdry, ale preto, že má šťastie.
Naozaj tomu nerozumiem.
Ale videl som ho a nestál za nič.
Nevedel som, prečo udal Chrobáka.
Uvažoval som, či si náhodou nemyslel, že ho za to odmenia.
Nakoniec sa ukázalo, že by nič nepovedal, ak by ho neboli nezabasli.
Prichytilo ho pri jeho vlastných zločinoch, úbohých, drobných priestupkoch a myslel si, že ak im vydá Jacka, vláda sa oňho postará, odpustí mu a udrží ho v bezpečí.
Idiot.
Veril, že vláda ho pred nami ochráni.
Je jasné, že väčšina vecí, čo Jack spravil, nebola tak okázalo dramatická.
Chceli ho hlavne pre menšie, surovejšie veci, ktoré páchal.
Niežeby mali radosť z jeho veľkolepých lúpeží a predvádzania sa, to nie.
Ale tie neboli dôvodom, prečo bol pre nich Jack tŕňom v oku.
Nikto nevie, odkiaľ bral informácie, ale Jack dokázal vyňuchať milíciu ako pes, nech mali akokoľvek dobré utajenie.
Informátori, udavači, intrigáni, provokatéri, ľudia zvnútra, policajti – Jack videl cez ich zásterku, aj keď ich susedia vždy verili tomu, že sú to len úradníci na dôchodku alebo umelci, tuláci, predavači parfumov či samotári.
Ako akékoľvek iné obete vrážd, ich telá nachádzali pohodené pod hromadou starých harabúrd.
Vždy sa však v ich blízkosti dostali do rúk novinárov alebo ľudí dokumenty, ktoré dokazovali, že patrili k milícii.
Na oboch stranách krku mali strašné rany, akoby prerezané pílami či ozubenými nožnicami.
Zbraňou Jacka bolo to, čo mu dalo samo mesto.
To však nebolo v poriadku.
Nebolo v poriadku, aby si Jack myslel, že sa len tak môže dotknúť vládnych funkcionárov.
Viem, že toto si mysleli.
Vtedy si zaumienili, že ho dostanú.
Všetka snaha, ktorú vynaložili, peniaze, ktoré boli ochotní utratiť na úplatky, všetka tá mágia, ktorú použili, média a snímače, empatické stroje pustené na plno. A na koniec mali len šťastie a chytili nejakého utáraného, vystrašeného a zbytočného chuja.
Keď sa nám jeho práskač dostal pod ruky, postaral som sa, aby som ho pozdravil ako prvý.
Zaistil som si s ním nejaký čas osamote.
Nebolo to pekné, ale stojím si za tým.
Už dlho som súčasťou tohto tajného politického života.
A sú pravidlá, ktoré je nutné dodržiavať.
Jedným z nich je, aby to pre vás nebolo osobné.
Keď vyvíjam nátlak kde treba, keď robím to, čo musím, je to stále len práca, ktorú treba spraviť a je jedno, ako nepríjemná.
Ak bojujete proti zvrátenosti spoločnosti – a nepochopte to zle, to my robíme – niekedy musíte použiť drsné metódy, ale nevyžívate sa v nich, inak vás poznačia.
Robíte to, čo treba.
Väčšinou.
Toto bol iný prípad.
Tento hajzel bol môj.
Bolo to v miestnosti bez okien, samozrejme.
Ruky aj nohy mal zviazané ku stoličke.
Triasol sa tak veľmi, až som počul hrkotať stoličku, hoci bola priskrutkovaná k zemi.
Ústa mal zapchaté oceľou, takže sa zmohol len na kňučanie.
Vošiel som dovnútra.
Niesol som nástroje.
Postaral som sa, aby si ich všimol: kliešte, spájky, čepele.
Triasol sa ešte viac a to som sa ho ešte ani nedotkol.
Slzy mu rýchlo rinuli po lícach.
Čakal som.
"Psst," povedal som konečne cez ten rámus, ktorý robil.
"Psst.
Musím ti niečo povedať.
"Pokrútil som hlavou. Nie, tíško.
Krutosť mi kolovala v žilách.
Tíško, povedal som. Tíško.
A keď sa upokojil, znovu som prehovoril.
"Postaral som sa, aby si sa mi dostal pod ruky," začal som.
"O chvíľu nám príde pomôcť môj šéf a ten vie, čo sa chystáme spraviť.
Ale chcel som, aby si vedel, že som si naozaj dal záležať, aby som dostal túto prácu, pretože, nuž, myslím si, že poznáš môjho kamaráta."
Keď som vyslovil Jackovo meno, ten zradca začal mraučať a znovu spustil všetok ten rámus.
Bol taký vystrašený, až som musel počkať ďalšiu minútu alebo dve, kým som mu pošepkal, "Takže toto je za Jacka."
Vtedy prišiel môj šéf a spolu s ním zopár chlapov, pozreli sme sa na seba a začali sme.
A nebolo to pekné.
Nemal som si to vychutnávať, no len tento raz, len tento raz.
Toto bol hajzel, ktorý zradil Jacka.
Vedel som, že Jackova vláda (pretože to skutočne bola vláda) nemohla vydržať.
Nedalo sa to nevedieť a bol som z toho smutný.
Nemôžete bojovať s nevyhnutným.
Keď som sa dopočul, že ho chytili, musel som sa snažiť, naozaj sa snažiť, nevyzerať nešťastne.
Ako som povedal, bol som len malá časť operácie – nie som veľká ryba a takto mi to vyhovuje, nechcem stáť na čele tejto nebezpečnej roboty.
Radšej som, keď mi povedia, čo treba spraviť.
Ale napĺňalo ma to takou hrdosťou, viete?
Keď som počúval, čo robí a vždy som vedel, že som s tým spojený.
Aj za tým najväčším samotárom stojí sieť ľudí a byť súčasťou jednej, nuž, to niečo znamenalo.
To mi nikto nevezme.
Ale vedel som, že to raz skončí, tak som sa snažil držať si odstup.
Keď ho vystavili na BilSantumskom námestí, znovu pretvoreného, zbaveného prvého pretvorenia, nešiel som sa naňho pozrieť, pretože som vedel, že bude mŕtvy skôr, ako sa mu rana zahojí.
Zaujímalo by ma, koľkých v tom dave poznal.
Počul som, že primátorovi to nevyšlo podľa jeho predstáv a dav sa Jackovi nikdy nevysmieval a ani po ňom nehádzal blato.
Ľudia Jacka milovali.
Prečo by som ho chcel vidieť v takom stave?
Viem, ako si ho chcem pamätať.
A ten práskač, táraj, bol teraz v mojich rukách, tak som sa uistil, aby to pocítil.
Existujú techniky, musíte vedieť, ako zastaviť bolesť.
Ja ich poznám a nevyužil som ich.
Nechal som toho hajzla celého zakrvaveného.
Už nikdy nebude rovnaký.
Za Jacka, pomyslel som si.
Skús znovu niekomu vešať na nos rozprávky.
Niečo som mu spravil s jazykom.
Kým som doňho zarýval prsty, myslel som na to, ako som spoznal Chrobáka.
Viete, ľudia potrebujú niekam uniknúť.
Potrebujú.
Potrebujú niečo, aby sa cítili slobodní.
Je to pre nás dobré, je to nevyhnutné.
Mesto to potrebuje.
Ale príde čas, keď sa to musí skončiť.
Jack zachádzal priďaleko.
A po ňom prídu ďalší, o tom som tiež presvedčený.
Vedel som, že to bolo nutné.
Naozaj zašiel priďaleko.
Ako som ale povedal, o tomto sa nemôžem rozprávať s mojimi kolegami, pretože si nemyslím, že by sa to snažili pochopiť.
Vždy rozprávajú len o tom, aký bol Chrobák bastard a ako dostal, čo si zaslúžil a podobné kecy.
Podľa mňa si neuvedomujú, že mesto potrebuje ľudí ako bol on, že bol pre nás všetkých dobrý.
Ľudia majú svojich hrdinov a bohovia vedia, že ich za to neodcudzujem.
Nie je to žiadne prekvapenie.
Neuvedomujú si, aké ťažké je udržať mesto, štát ako Nový Crobuzon pod kontrolou, prečo sú niektoré veci potrebné.
Môže to znieť kruto.
Ak Jack dáva ľuďom dôvod vytrvať, majú ho mať.
Dokým sa to celé nevymkne z rúk, čo sa samozrejme, vždy stane.
A preto ho bolo treba zastaviť.
Ale po ňom príde ďalší, s ešte väčšími plánmi, predvádzaním sa, gestami a krádežami.
Ľudia ich potrebujú.
Som vďačný za Jacka a jemu podobných.
Ak by sme ich nemali, čo si podľa mňa moji kolegovia neuvedomujú, no ak by sme ich nemali, všetci tí naštvaní ľudia zo Psej štvrte, Kellstromu a Smogrutova by nemali komu držať palce a len bohovia vedia, čo by urobili potom.
To by bolo oveľa horšie.
Takže sláva Chrobákovi Jackovi.
Ako divák, ktorý si užíval jeho predstavenia a oddaný, milujúci služobník tohto mesta, pripíjam naňho po jeho smrti rovnako ako za jeho života.
Pomstil som ho, aj keď som sám vedel, že by bolo načase, aby s tým prestal.
Bolo to úplne základné pretvorenie.
Vzali sme tomu zradcovi nohy a na ich miesto dali motory, ja som sa však uistil, aby som spravil niečo extra.
Z akejsi zdochnutej ryby som prepracoval tkanivo s prísavkami a dal som mu ho na miesto jazyka.
Bude s ním bojovať.
Nezabije ho, ale jeho jazyk ho bude nenávidieť po zvyšok života.
Bol to môj darček pre Jacka.
